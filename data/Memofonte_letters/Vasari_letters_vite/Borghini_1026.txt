Molto Magnifico Signor Cavalier. In vero ieri fu a cavalcare tempo molto strano, non già che essendo qui dia noia il vento, come vi potete ricordare, e se bene io avea caro di vedervi, ho più caro che stiate sano, che così ci sarà agio a vederci e goderci. Et io non ho anche a vernar qui, che vo pur pensando spedito un negozio di tornare alla mia soma ordinaria. Ma ho preso già conforto di starmi un poco in riposo senza rompimento di capo, che di rado mi suole avvenire. Quanto alle due figure, a me pareva già più d’uno anno avervi detto quello che allora m’occorse a questo proposito, e sono così fatto che quando ho un concetto, detto che io l’ho, mi fugge e quando lo rivoglio, talora mi ritorna a mente e talvolta no, come m’intervien ora di questo, che non mi sovviene quel che io avea allora disegnato. Ma diciamo la cosa come sta e forse ci tornerà. San Pagolo dichiara la fede con due cose, che hanno in sé o son composte di due cose e qualità contrarie: cioè una Speranza che è in effetto uno invisibile che si tocca, io lo dico così grossamente, che sustantia rerum sperandarum par che voglia dire una cosa sussistente et in essere di quello che si spera, et è come dire nella imaginazione. Questa la potreste far così: la prima cosa le vesti verdi, se siate in tempo, l’alie ad ambedue, che questo sta bene, e l’avete fatte o le potete fare. Questa io la fingerei femina cioè come una Virtù. Gli farei in una mano fiori, che è la propria insegna e per le medaglie e per tutto, della Speranza, e dall’altra frutti e pomi, o glene farei una ghirlanda in testa; e questa mi contenta ragionevolmente, perché si vede la speranza nel fiore, la sustanzia nel frutto. A questa altra sia il Duolo, perché quel che non si vede è appunto il contrario della pittura, che è tutta degli occhi e di cose visibili. Lo figurerei la prima cosa mastio, cioè angelo, perché San Pauolo il chiama argumento, e così è anche in greco, che vuol dire una cosa soda e certa e torna tropo bene a San Tommaso, che volse toccar con mano, né si ne stette alle parole di coloro. Ora egli ha da esser mastio, e vorrei che la differenza apparisse, che i capegli lunghi a quella e questo ricciuto, e la faranno facilmente; ma il dargli contrassegno di cosa che non si vegga e si tocchi con mano, in pittura mi riesce difficile, che come disse quel galante uomo: cosa che non sia veduta, non si può dipignere, se non fussino gli starnuti etc. Delle cose a proposito io ne so, ma non si posson dipigner; se si mettesse la fenice rinascente della cenere, arebbe qualche proposito, perché nella cenere non si vede quel bello animale e pur vi è in virtù; ma come si può dipignere, e poi arebbe bisogno di comenti. Se si avesse a dipignere il contrario, sare’ cosa facile, che se gli darebbe uno specchio, ove si vede una cosa, e non vi è. Ma qui bisogna una cosa, che vi sia e non apparisca. Io per quel che mi occorre lo vestirei di che color voi volete e vivi al possibile e sopra gli darei un velo, che quasi lo coprissi tutto; come facessi in capo a quella madonna, che andò a Città di Castello, et in mano gle ne facessi uno, come sciugatoio, sare’ forse bene, che sarebbono questi velo quello non apparentium di San Pagolo figurato il me’ che si può. E se a’ piedi gli facessi qualche nugoletta, che i piedi vi si perdessino dentro, non sare’ male. Questo è quel che io so dire: vedete or voi quel che sapete fare. Di lettere non mi so risolvere, se forse vi paresse, o nel lembo della vesta, o dove vi paresse che me tornasse, accennar così alla prima: SVAS. SPER. , alla seconda: AR G. NON APP. Boezio quando figurò la Filosofia, in quel de Consolatione, gli fece tessuto nel lembo della veste, se ben mi ricorda, un P et un T, che volea intendere Pratica et Theorica etc. Io ho ripensato a questo medesimo et non truovo altro più di quello che ho detto, in modo che non ho anche altro che dir, e mi vi raccomando da cuore. Da Poppiano a 19 di ottobre 1572. Vostro Don Vincenzo Al Molto Magnifico S. Cavalier Vasari messer Giorgio mio osservandissimo. 