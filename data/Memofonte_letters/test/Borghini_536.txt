Illustrissimo et excellentissimo Signore mio. Giorgio Vasari, tornando da Vostra Eccellenza Illustrissima, mi disse che Lei avea stabilite l’istorie che mancavano a disegnar nel palco della sala, le quali sono oggi tutte disegnate e ferme secondo l’animo di Vostra Eccellenza Illustrissima, ecetto una sola, nella quale diceva, che Vostra Eccellenza arebbe voluto esprimere questo concetto, che Fiorenza non era stata mai soggiogata, di ch’un legista, di nome faceva menzione. E questo (per quanto si poteva comprendere dalle parole sua) risguardava quel tempo, quando tutto il resto d’Italia fu e da Gotti e da Longobardi et altre nazioni barbare, tutta soggiogata, eccetto che Fiorenza; perché quello che si dice d’Attila è una baia, conciosiaché lui non fussi, né sua genti mai in Toscana. Ora, perché e’ desidera terminare questa istoria per non lasciar interrotto il corpo di questa opera, et essendo pure di momento il mettere una cosa che abbia fondamento, et il non esser vinto non si può dipigniere, ma bene un caso seguito, io trovo scritto da Sancto Paulino, vescovo di Nola e discepolo di Sancto Jeronimo, che fu uomo di grandissima fama e di vita e di lettere; e scrive a Sancto Agostino nella vita di Sancto Ambrosio - il quale Sancto Ambrosio fu molto affezionato a questa città e ci edificò una chiesa, che Sancto Paulino chiama Ambrosiana e si tien certo che sia San Lorenzo - che essendo assediata e stretta Fiorenza da Radagasio, re de Gotti, e stando e’ cittadini di malissima voglia, apparve in visione Sancto Ambrosio a uno e lo confortò a stare di buono animo e dir a’ sua cittadini, ch’ il giorno seguente sarebbono liberati. Il che riferendo lui, presono grandissimo comforto; e così seguì, ch’ il giorno seguente sopragiunto Stilicone con l’esercito, roppe Radagasio! Il che seguì il dì di Sancta Reparata; et ancora oggi se ne fa menzione pubblica, come ben sa Vostra Eccellenza Illustrissima. E se questo è quello ch’intende Vostra Eccellenza Illustrissima, e’ si potrà far, e sarà finita tutta l’invenzione, alla quale non manca altra istoria che questa. Et avendo Vostra Eccellenza Illustrissima altro concetto, si potrà accomodarsi al voler di Quella, ancor che ricercando messer Lelio di questa cosa, non ha potuto ricordarsi, ch’e’ dottori ne parlino. E non ci è parso fermare cosa alcuna, se prima non ne davo notizia a Vostra Eccellenza, aspettando la resoluzione di Lei: perché questo è un caso particulare, benché notabile et importantissimo; et il concetto di Vostra Eccellenza Illustrissima era forse più universale. Signor mio, io sono stato in sul palco e veggo la cosa tanto bene indirizata e tanto inanzi, ch’io ne sono rimasto stupito, e mi la par veder fatta; et il medesimo dico della pittura, la quale cammina tanto bene e con tanta felicità, ch’a me pare, ch’ il felice genio di Vostra Eccellenza Illustrissima si difondi ancora nelle cose Sua minime; et gle n’ho voluto toccar questo motto per Sua contenteza, ancor ch’io sappia, che non li manca chi la debbe raguagliare minutamente e di questo e della universale satisfazione di tutti e di quei massime che non sperano per lunghissimo tempo, che l’avessi a potersi vedere amezata, non che finita. Mi disse ancora, che Vostra Eccellenza Illustrissima si contentava che la sepultura di Michelagnolo Buonarroti, della quale lui ne aveva fatto un disegno e monstro a Vostra Eccellenza Illustrissima, che gl’era sodisfatto, si tirassi inanzi, et ch’io n’avessi un poco di cura con alogarla a quelli che paressino a proposito, non uscendo della Academia; massime contentandose, come fa, Lionardo Buonarroti, suo nipote, il quale più volte me ne ha parlato e lo desidera. Ora, perché io non moverei un passo in cosa alcuna senza la participazione di Vostra Eccellenza Illustrissima, ancor ch’io mi senta mal’atto a questo, pure non fuggirò mai fatica alcuna per onorare la virtù di quelli che hanno onorato questa città. Io ero di questa fantasia, che vedendo una parte di quelli scultori occupati in servizio di Vostra Eccellenza Illustrissima, per dar che fare a ognuno e dare animo et occasione a certi di quelli giovani, che hanno voglia di fare e virtù di poter condurre affine i loro concetti, di mettergli in campo e dare questo aiuto alla virtù loro, che avendosi affare tre figure, se ne dessi una a Batista di Lorenzo, allievo del cavaliere Bandinelli, quello che fece nelle esequie di Michelagnolo la statua della Pittura, che fu molto lodata; et a Giovanni, che lavora ne l’Opera, pure allievo del cavaliere, che fece la statua de l’Architettura et il Tevere, un’altra; a Batista, allievo del’Amannato, che fece l’Arno, che tutta dua si può ricordare Vostra Eccellenza Illustrissima che le lodò assai, un’altra: poiché Vincenzio Perugino et Andrea Chalameh et Valerio Cioli hanno avuto statue da Vostra Eccellenza Illustrissima. Et a quelli altri che restano non mancherà occasione di poter dare che fare. E la cura del murare e far condurre di quadro con certi ornamenti, che vi vanno, perché vadia con ordine, si dessi a quel Batista del Cavaliere, ch’è persona destra e sollecita. E perché questo ha d’essere non solo per onore di Michelagnolo, ma di tutta la città e particular di Vostra Eccellenza Illustrissima, per più sicurtà della bontà e perfezzione de l’opera, messer Giorgio, che ha fatto il disegno della sepultura, ne terrà particular cura e vedrà giorno per giorno i disegni e modelli, che la cosa si conduca in quella perfezione che la merita; come e’ si è offerto a Vostra Eccellenza Illustrissima et è per fare amorevolissimamente. Et questo dico, quando l’Ammannato si contenti, ch’ il suo giovane ci lavori, e non sene voglia servire per sé; e contentandosene, potrà ancora tener l’ochio a quello che farà: talché per tutti e conti, cioè per la virtù de’ giovani e per l’appoggio de’ vechi, il lavoro non potrà venire se non di somma perfezione. E se questo piace a Vostra Eccellenza Illustrissima, o altro modo gl’occorressi, et Ella si degni di dirne la voluntà sua, si farà tutto quello che sarà di Suo piacere. E Dio La feliciti. Della Sua città di Fiorenza a di 4 di novembre 1564. Di Vostra Eccellenza Illustrissima umilissimo servitore Don Vincenzio Borghini. Al Illustrissimo et Excellentissimo Signor Duca di Fiorenza et di Siena, Padron mio osservandissimo. S. Paulinus Nolanus Episcopus in Vita S. Ambrosii Mediolanensis Episcopi scripta ad. S. Augustinum Episcopum. Intra Thusciam: in civitate Florentia, ubi nunc vir sanctus Zenobius nomine episcopus est, quia (Ambrosius) promiserat petentibus illis, illos se sepius visitaturum, frequenter ad altare, quod est in Basilica Ambrosiana, quae ibidem ab ipso instituta est, visum orare, ipso sancto viro sacerdote Zenobio referente didicimus. In eadem etiam domo, in qua declinans Eugenium mansit, tempore quo Radagasius supradictam civitatem obsidebat, cum iam de se penitus desperassent viri civitatis, per visum cuidam apparvit et promisit alio die salutem illis affuturam. Quo referente civium animi sunt erecti; nam altero die adveniente Stilicone tunc comite cum exercitu, facta est de hoste victoria. Haec Pansophia religiosa femina matre pueri Pansophii referente cognovimus etc. Questa Pansofia era madre di questo fanciullo resuscitato da morte dal medesimo Santo Ambrosio, come prima avea referito S. Paulino nella medesima vita, e donna d’un nobilissimo cittadino, chiamato Decente. Di questa istoria fa menzione Matteo Villani nel terzo libro al capitulo 81 dico della rotta di Rodogasio, ma varia qualche poco da San Paulino, che non guasta la sustanzia del fatto, mettendo Onorio in cambio di Stilicone, che tutto torna in uno, perché Onorio era imperatore, e Stilicone suo uomo e capitano. 