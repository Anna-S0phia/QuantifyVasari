Messer Giorgio Magnifico etc. Voi siate troppo affilato. Voi mi dite, che messer Taddeo mi saluta, e tacete che gli ha mandato 2 disegni, un per me et un per voi. Io lo so ben, sì che egli ha scritto anche a me. A Dio, messer Giorgio, voi me l’appiccavi: orsù, a darvene un po’ di penitenza, quando io sarò tornato! Ritrarrò da Batista ben qualcosa, che credo più che non mi dite; ma ho caro, che gli stia ancora un poco solo, perché Francesco impari un poco a distendere i colori, perché se e’ venissi fra’ vostri o altri, egli è tanto indietro, che potrebbe essere uccellato. È ben vero, che e’ farà in un mese quel che un altro farebbe in sei, per esser tanto innanti nel resto: pure e questo et ogni altra cosa a commodo vostro, che a me non dà noia un quadro più o meno. Ho detto a ser Gostantino, cerchi del Petrarca e ve lo dia, le novelle di Franco, cioè una parte, che l’altra ha pur Don Silvano. Penso, sieno in Chianti; che se ben mi ricordo, l’ebbe Braccio da Ricasoli, cioè chiama e rispondi; ma a me pare quel che è detto essere abastanza. E nella vita di Giotto, perché è tanto piena e tanto copiosa, basta, che certe cose sieno accennate, come le sono, che danno più grazia. Nella vita di Buffalmaco, perché era più povera di cose, non fu male aggiugnervi quelle novelle più diffusamente; però io non toccherei più di quello che vi è ora: pure se altro vi pare, potrete dire a ser Gostantino che vegga per via di messer Matteo da Ricasoli o per via di messer Filippo da Panzano, che aranno commodità fare intendere a Braccio, che lo mandi; e se a me sovverrà nulla per conto delle mie, non mancherò di notare e metter da banda. Io ebbi da messer Giulio Scali quella orazione del Varchi, con quelle vostre lettere, del Bronzino, del Tribolo, San Gallo infino del Tasso e Benvenuto: che n’ho preso uno spasso incredibile in vedere certi passerotti, parte d’una filosofia boschereccia e parte d’una dottrina marmeruchesca o panichesca. Io vi dico, che n’ho avuto passatempo, come si fussi per carnovale e vedessi una commedia; et quando ci rivedreno, ne godereno un poco insieme. Ho scritto al Bronzino, che doverrebbe finir la sua lettera, e vorrei, lo facessi in ogni modo, che voi non credo dobbiate fare altro, avendone scritto nel principio delle Vite o dell’opera a bastanza, poiché scrivesti prima quella lettera. O messer Giorgio, io son mezzo innamorato di voi; e perché io non vi veggo, io sto con martello. E se non fussi che, come voi state in calzari et in camicia costì, così fo io qui in questa solitudine, che in vero mi recrea un po’ gli spiriti. Io non saprei, che industria bastassi a tenermici, ma quel “dalli”, “dalli”, “dalli” dalla mattina alla sera è troppo gran rompicapo; e per questo talvolta starsi un poco così solitario riha gli spiriti, et “beatus ille qui procul negotiis” etc. Scrivetemi, quanto et quando potete. Raccomandatemi agli amici e sopra tutto riguardatevi, che dubito non duriate troppa fatica. Se voi venissi qua, pensate voi, s’io l’arei caro etc.; e scrivendo a messer Taddeo, di grazia salutatelo, ma non gli dite della vostra malizia, che non accade: basta, che io la so io. Da Poppiano a 5 d’agosto MDLXIIII. Vostro tutto Don Vincenzo Borghini Al Molto Magnifico et Excellente messer Giorgio Vasari, Pittore et Architetto Ducale et mio osservandissimo. 