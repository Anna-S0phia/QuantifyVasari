Magnifico messer Giorgio mio. Voi m’avete ragionato qualche volta di trovare una impresa pel magnifico signore Montalvo, conforme a un suo concetto, veramente di nobilissimo e gratissimo animo, la quale avendo sua signoria ricevuto dall’Excellenzia de l’Illustrissimo Signor Duca infiniti benefizii e cortesie, mostrassi al mondo la gratitudine de l’animo suo et insieme che sotto la grazia e favore di sì gran principe e’ vive lieto e sicuro. E benché in questo genere io vaglia pochissimo, e questo pochissimo sia affogato da molte occupazioni che io ho, non di meno per amore di questo gentilissimo signore mi son messo a pensare a qualcosa. E mi pare, che la natura di quelli uccelli d’aqqua, chiamati alcyoni, sia quasi fatta a posta, per esprimer questo concetto. Questo uccello fa il nido in mare e nel cuore del verno, in quel tempo apunto che il sole entra nel capricorno, felicissimo ascendente del Signor Duca nostro; e sotto questo segno non solo lui sicuramente fa il nido, come ho detto, ma ancora pare che in que’ giorni per questo chiamati alcyonii, il mare si quieti e diventi sicuro per tutti naviganti. Però volendo significare il signor Montalvo sotto la tutela e favore del Signor Duca riposarsi sicuramente e felicemente, dipignerei questi uccelli nel nido fatto da loro con mirabil magistero in mare. In sopra, nel cielo, el segno del Capricorno, con questo motto: HOC FIDVNT DVCE, quasi voglia inferire, che come quello ucello assicurato del segno del capricorno, non dubita di far il nido nel mare et in quel tempo, così sua signoria sotto la felice protezione del Signor Duca sta sicuro e contento. La forma e colori de l’uccello e del nido è diligentemente narrata da Plinio, credo ne l’ottavo; e questa sua proprietà del fare il nido in quel tempo è pur dal medesimo narrata in più luoghi e da molti altri autori. Le parole sono principio d’un verso di Cicerone nella traduzione di Arato e messo da lui nel 2. ° de Natura Deorum e quadra benissimo. Parmi, che ci sia tutte le parti che a regolata impresa si ricercono: solo potrebbe essere, che per la varietà e stravagante natura di questo uccello fussi stato usato da altri; ma queste, pur che non sia in questo medesimo concetto né in questo medesimo motto, non importa nulla, perché un medesimo animale si vede in diversi propositi e con variati motti esser stato usato da molti gran signori leggiadrissimamente. Desidero, che questa invenzione satisfaccia et a voi et a quel signore, del quale per le buone qualità sono affezionatissimo; e dove pur mancassi l’ingegno, supplisca il buono animo che ho di servir sua signoria, al quale vi degnerà raccomandarmi. Et Dio vi conservi. 