Magnifico Messer Giorgio. Voi mi date la baia: e non dico, come si suole; et avete il torto, anzi avete ragione, perché voi potete farlo. Io non bucai quest’arco per mostrare che vi si avea a passare, che arei bucati anche qui questi altri 2, donde si passa, ma perché mi servissi di qua et di là come modello e non come disegno. Or fuor di burla; io non ve l’ho mandato, perché e’ si faccia così, ma per un modo di considerare, se così si potessi fare. Faccian pure, che egli stia bene, che questo importa; ma a questo modo o quell’altro, non importa. Stamattina poi ve ne scrissi un’altra, che l’arete avuta poi oggi, dove dico certe cose sopra questo medesimo: che in questo punto a 23 ore ho ricevuto la vostra, e mi son messo a scrivere. Quanto a questo quadro della Duchessa io vi ho poi scritto assai et discorsovi sopra. L’amportanza è sadisfare a Sua Eccellenza et al debito nostro: pensate, che io ci vo con ogni rispetto e considero di molte cose e vorrei in somma far bene, se io saprò e potrò. Ma si ha da risquardare a 2 cose: la prima al vero, la 2a al giudizio, giudizio però de’ discreti, de’ savi et di chi intenda; come già disse in una sua comedia un grande amico mio, che so bene, che molti cervelli astratti diranno molte cose. Ma chi ha paura delle passere, non seminerebbe mai panico né altro; però lasciamo cicalar le cicale e veggiamo di far cose con buon giudizio e fondamento, che ne parleremo insieme. Dell’esser voi stato con Sua Eccellenza o per dir meglio Sua Eccellenza con voi, poi che fu in casa o in bottega vostra, io aspetto a bocca di saper tutto, che sarà presto; e forse alla avuta di questa io sarò presso, se non costì, che già non penso mandare a posta per questa. Torniamo un poco di sopra: io vi replico, che egli è necessario in qualche luogo far memoria della Duchessa, altrimenti a mio giudizio sarebbe errore; e voi sapete, che del Cardinale F. M. morto e di Don Garzia si contenta se ne facci memoria. Or perché non di questa? Considerate tutto questo, e quelli vi scrissi per l’ultima. Io sono dietro a que’ rovesci: rovesci et non imprese, che hanno altro sapore et altro fine et altro modo. Imperò ve ne avvertisco inanzi et non posso fermar cosa alcuna, fino che non sono costì con voi. Don Vincenzo. Tenuta a 20 et di nuovo non scrivo altro, che me ne vengo. Al magnifico messer Giorgio Vasari, Pittore et Architetto Excellentissimo. 