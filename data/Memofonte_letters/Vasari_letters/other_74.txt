Messer Giorgio amantissimo, salute. Alli 29 di luglio ricevetti una delli 9 del detto e ne presi piacere grandissimo. Prima, intendendo del vostro bene essere e di tutta la compagnia; l’altra, che mi si certifica ogni di più l’amore mi portate. Io sto qua in solitudine e non ero per iscrivervi di questi parecchi dì, perché non ci era subietti da dire. Ora, che voi m’avete invitato, la mia sarebbe una asineria a non rispondere. M’avete fatto piacere darmi aviso del caso successo per la processione. Rinnegavono Dio cotesti frati, se non si facevono scorgere affatto; che per l’onore si fan tanta vergogna, o vadian mo’ al bordello. Ho piacere grandissimo, che le cose vostre succedino bene, come sempre ho giudicato, e che vi facciate onore per tutto. In Lucca fui per ser Jacopo; né altro si parla che bello vi sia al pari della tavola vostra e così in Pisa. In modo ch’io me ne galleggio e gonfio più di voi e sono certissimo che le vostre cose costì in Napoli non sono da manco di queste e che ogni dì piaceranno più. El cervelliere e Lionardo, orafo da Lucca, vi si raccomandano. La brigata si pensa che non ci ritorniate così presto; e io mi maraviglio, che stiate tanto. Pure mi penso, che debbiate vendemiare bene ché so, non siate figura da perdere tempo. Mi parto di qua, come raffresca, per ire a visitare a Rimini e la Marca. Penso avere espedito a mezzo ottobre. Qua si arrabbia di caldo, non so costà. Del resto stiamo bene e io sono in continuo desiderio di farvi piacere. Piacciavi raccomandarmi a messer Tommaso Cambi, a messer Agnolo della Antella e a tutti li amici, secolari e frati: a messer Raffaello, a messer Stefano, a messer Giovanpaulo, a messer Salvatore, al gramo Zulio, ad Agostino; al Sangallo, che mi incresce, non sortisca il suo desiderio; a messer Gianmaria delli Stucchi, a signor Orsola con tutta la sua compagnia e a voi, padrone dell’anima mia. Che se i’ vaglio o so o posso cosa alcuna per voi o per li amici vostri, siate contento accennarmi, impormi, comandarmi, commettermi, che tutto da me per amor vostro sarà eseguito, operato, fatto, adempiuto, quanto se fusse per la persona di sua maiestà. "Pax et benedictio Dei maneat super vos semper". Amen. La perdonanza e il bene, che avete fatto a scrivermi e avisarmi, come la fate bene, così Dio vi dia grazia per l’advenire, la facciate benissimo, e che ci rivediamo presto. Da Agnano el primo di agosto del 1545. Il tutto vostro fratello Miniato Pitti. Al nobile maraviglioso spirito di Messer Giorgio Vasari, Pittore Aretino etc. In Napoli. 