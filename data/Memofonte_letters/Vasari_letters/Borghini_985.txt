Molto Magnifico Signor Cavaliere. Pagossi a Luzio, vostro nipote, gli scudi dugento, sì come voi mi avete dato l’ordine, et se n’è fatto debitore a’ nostri libri et egli si è obligato per contratto di rimetterli allo spedale in termine di due anni e pagarne cinque per cento; e tutto poi starà a voi e del modo e del tempo; che lo sprone dell’obbligo è bene averlo per ogni rispetto et per ogni occasione che potessi nascere. Di Bart. O G. Per conto di Ser Piero sabato passato vi scrissi, e quello che n’avea ritratto, e che la cosa mi pareva facile a condursi al vostro desiderio. E di queste due faccende, che son quelle che mi avevi imposte, non dico altro. Quanto alla mia: quello che mi scrivete nella fine delle vostra, non mi piace, né vorrei ora, per qualche mio rispetto, avere a cimentare i frati; non che io non credessi avere etc. Et che e’ non sieno amorevoli, ma, come ho detto, per certa cagione e considerazione non mi torna bene ora tentare questa via, e crederrei che anche senza questo si potessi fare, pure voi state in sul luogo et costì si sanno questi punti meglio che qua; ancor che a me paia aver sentito certo averlo ottenuto facilmente, che non sono impiegati però con le lor persone in una cura pia e publica, come è questa, ma per loro commodo e fantasia sono fuori. Voi intendete l’animo mio, e si ha fare quello che si può, e non più; et anche non è questo il tesoro di San Marco, e quando io volessi questa via di qua, non mi bisognerebbe cotesta, che la basterebbe. Ma perché la vorrei libera in me, per poter legar con certe condizioni a mio gusto per benefizio delle mie nipoti, però tentavo questa. Voi destramente intenderete e vedrete e farete quel che si può, che non voglio anche vi impegniate per questa e consumiate tutto il favor vostro, che in ogni modo io sono tanto da poco bene, che, quando io non abbia questa satisfazione me la porterò in pace, come io fo di molte altre mie disgrazie. I ponti si fanno in sul modello appunto che voi lasciasti qui, ma dubito che e’ non sia quello che io vi accennai a un altro proposito, che quelle travi che quando sono in terra fanno mormorare e dire, che si grava troppo la cupola e se gli dà troppo peso da quella parte, quando sono poi lassù in opera, paiono bacchette da dare a’ cavalli per galanteria; pure io intenderò. Messer Benedetto provveditore è de nove et spesso in ricorsi e piati, che gli è morto il cognato de’ Calandri, tanto che ora lo veggo di rado. Ma vedrò etc. Di Nostro Signore siamo stati con qualche poco di paura, non già io, che sempre ho sperato nella bontà di Dio, et anche il male non l’ho per di quelli che ammazzano così per fretta, se bene non è da disprezzare, e ne’ vecchi massime; pure sono lunghi et lo veggo in Ser Lorenzo mio qui di casa, che passa gli 70 anni et è già 5 anni che sta in questo travaglio, e nondimeno vive e va inanzi. Ora qui se ne sta con buona speranza, intendendo che è miglorato; che a Dio piaccia mantenercelo a benefizio della cristianità, et io non manco di farne fare caldissime orazioni alle mie fanciulline. Salutatemi i miei padroni et amici e voi sollecitate e tornate sano e lieto. Di Firenze a 26 di aprile del '72. Il tutto vostro Don Vincenzo Borghini. Al Molto Magnifico Il Signor Cavalier Vasari, Pittore et Architetto Excellentissimo appresso di Sua Santità. Roma. 