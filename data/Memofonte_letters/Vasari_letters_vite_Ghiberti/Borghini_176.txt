Onorando Messer Giorgio mio etc. La vostra lettera sia per mille volte la ben venuta, il proemio della quale è venuto a tempissimo; perché o per sorte o per disgrazia che la sia appunto, erono venute nuove che per purgare i peccati mia, che n’ho pur più che uno, e’ nostri padri m'aveano fatto priore di quelto monasterio, della qual cosa ne sono in grandissimo travaglio, vedendomi privo di quella quiete e ozio et abilità di studiare, che ho sempre cerca e desiderata; né poteva accadermi cosa forse più molesta di questa, che non stimo gl’onori e molto manco di questa sorte, che sono accompagnati con tanti contrappesi, che se fussino di mèle, parrebbono amari. Or per tornare al proemio, io arò cura di non diventare quello animalaccio e metterocci studio, ché mi va la vostra ragione e credo che se non mi sforzassi di vincere la natura del grado, io diverrei facilmente tale. Ma non piaccia a Dio che io caschi mai in tal pensiero, come per Dio grazia veggo che non siate voi il mio onorando e dabbene messer Giorgio; che quando avete avuto più favore, più vi ho sempre trovato umano e cortese. Or non più cirimonie. La morte di Don Antonio vostro la seppi più dì fa e me ne increbbe, come di cosa che sapevo che vi era molesta e dannosa; e non ho mancato né mancherò di que’ suffragii che per l’anima sua ricercate, nel che vi offero e me e li amici mia. Ho grandissimo piacere che l’opera vostra sia finita e sia, come ho inteso da chi l’ha veduta. Resta che la bontà e grandezza di Nostro Signore risponda col premio alla bontà e grandezza delle fatiche vostre, che non ne doverrà mancare; e l’onoratissimo messer Michelagnolo vostro son certo che farà ufizio di buono amico e d’intendente artefice e di uomo veramente da bene. Il consigl[i]o vostro di partir voi da Roma non so che me ne dire. So ben io, se io fussi madonna Niccolosa, che io vorrei fare il miracolo di Macometto, ché vorrei venire a trovar voi. Né, vivendo questo pontefice, veggo, che vi possiate o debbiate partirvi, dove avete occasione di mostrare la virtù vostra con utile et onore, ché in qua non ci è tale occasione e non vi avete a stare. E quando bene facciate disegni e ghiribizzi di riposarvi e fare e dire, saranno al fine disegni in aria; che non vi saprete, credete a me, stare, e so, che io sarò profeta. Pure meglio sapete quel che ci cova, che io non so, sì che attenetevi al consiglo vostro. E sarà facil cosa, che voi vediate costì el padre Don Iacopo nostro, già abbate di Speco et ora nostro, che sarà in via per venire a casa; e gli mostrerrete l’opera vostra, e lui mi ragguaglerà più a minuto. Di Giorgio tessitore, amico comune, vi ringrazio e vi prego, seguitiate al farli benefizio, quando potete etc. Piero Vettori si raccomanda a voi, che è apunto tornato di villa; e accadendo cosa alcuna per conto del Reverendissimo Santa Croce, avisateci. Io non dirò più, Messer Giorgio mio caro, se non che vi mantegniate sano; e mi vi raccomando da cuore. Di Firenze a 22 di ottobre del 52. Tutto vostro Don Vincenzo Borghini. Al Molto Magnifico Messer Giorgio Vasari d’Arezzo, suo Osservandissimo. In Roma. 