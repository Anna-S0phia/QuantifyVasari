Molto Magnifico Signor Cavalier. Io ho tolto un mezzo foglio per esser breve per forza. Quanto al Buonarroti, io credo che e’ la finiranno o d’accordo o a’ Sei, che già è ito un protesto; lasciate fare che è meglio cosi, che non ci aresti avuto altro che briga e fastidio e mala satisfazione, o dall’una parte o dall’altra o forse da ambedue: però lasciate correre. Sono venuti fra loro in diffidenzia, né ci sarebbe mai pace, né buona volontà; e di questo non si ragioni più. Si dà ordine a’ ponti, lessi la vostra al Busino, che vi saluta, e glene detti copia et ragionamo della tela. Ma ci sarà tempo a scriverne più d’una volta. Qua abbiamo avuto e sto per dire abbiamo stranissimi tempi; veggo che anche voi costà non avete avuto il cintolin rosso. Ho piacere che siate inanzi col cartone de’ Turchi; vedete pur di spedirvi, che al tempo già detto, cioè intorno alla fine di maggio siate qua, che importa alla sadisfazione di questi signori et a mille altre cose. Io mi sono stato sempre in casa e non veggo e non parlo. Delle istorie di papa. Clemente ho inteso; sarò con Tanai et vedrem quello vorrà dire. Quella persona in nero di Papa Clemente non ha molta materia e mi sovviene ora che ci avemo scarsità d’invenzioni. Io vi chiesi un processo di quel Guitone stampato costì et voi non me l’avete mandato; forse è difficultà d’averne et se questo è lasciatelo stare. Io n’ho veduto un qui, ma nol potetti leggere. Altro per ora non ho di che ragionarvi, e s’io son breve, così siate stato voi in questa vostra ultima del primo di questo. Salutate gli amici e baciate le mani a monsignor San Galletto in mio nome, tenendomi in grazia di Sua Santita; et Dio con voi. Di Firenze agli 8 di marzo '71. Di Vostra Signoria affetionatissimo Don Vincenzo Borghini Al Molto Magnifico il Signor Cavalier Vasari, Messer Giorgio Pittore et Architetto Excellentissimo etc. Roma. 