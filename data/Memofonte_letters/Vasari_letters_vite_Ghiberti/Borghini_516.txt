Magnifico messer Giorgio. Io non ho che scrivere, ma per una certa buona usanza, scrivendo costì, non mancherei di scrivere anche a voi. E per conto del libro, che voi stampate, mi occorre ricordare, che leggendo io la tavola del vecchio, cioè dello stampato prima, vi truovo aver fatto menzione della guardaroba del Duca, dove sono notate molte poche cose. Ora, perché io so, che e’ vi è di molte cose e moderne et antiche, in qualche buona occasione io ne farei un po’ di discorso: che credo, ci sarà tempo assai, perché tornerà bene intorno all’ultimo; ma è bene a buonora pensarvi e provedersi; e talvolta, che l’uomo non ha che fare, si può scrivere un di questi discorsi e metterlo da banda per servirsene al tempo suo. Vi ricordo di parlare con quello intagliatore per conto di Perugia; e parendo a voi che lui pigli buona via del fare e che si appressi col pregio allo onesto, vorrei, piglassi cura di scrivere dua versi all’abbate là, con dirli quello che vi pare; e quando e’ si ponessi troppo alto, scrivessi in ogni modo, che si provedrà un altro. Et essendo questo anno apparecchiato pe’ poveri tanto cattivo, sarà forse la ventura di qualcuno il poter buscarsi la vita qualche mese et avanza qualche ducato, non fermando però, finché dall’abate non si ha risposta. Vi ricordo quel poco di schizzo di Judit, che mostra la testa d’Oloferne al popolo, perché Giovan Batista abbia che fare questi pochi giorni, che quello quadretto non vi andando più che 4 figure, si finirà presto, che ha fra mano et dell’oltramarino etc. Di grazia, scrivete allo abbate, che non mi facessi tener bugiardo, che così gli ho scritto che farete; et le lettere mandatele al priore di Badia, che le manderà. Se volete danari, io ordinerò al cellerario di Badia, et avisatemi; e se volete aspettar la mia venuta, fate quello meglio vi torna. Se avete nuova de’ nostri Signori Padroni, fatecene parte; e se altro vi è che pensiate, mi sia caro sapere et massime di voi. Et Dio vi contenti. Da Poppiano a 3 d’agosto del '64. Vostro Don Vincenzo Al Molto Magnifico messer Giorgio Vasari, Pittor et Architettor Excellentissimo in Firenze. 