Molto Magnifico messer Giorgio. Con questa per la prima volta vi saluto, non avendo molto che dirvi e credo siate arrivato a salvamento e stiate bene. Qui non ho che dirvi di nuovo molte cose. Batista sollecita il cartone et io gli ho sempre lo spione a’ fianchi. Tanai de Medici venne a me per consiglio di dar certe istorie, che mancono, et io mene rapportai a lui. Ben veggo che se n’è data una a Carlo da Loro, che al povero vecchio in cose piccole et in competenzie di certi giovani et ha questo modo di fare non so come sia per riuscire. Dio l’aiuti. Mi chiese ancora una pietra di queste che li hanno adoperate, che dice vi fu mandata in iscambio della vostra e che era in quella stanza; io mandai Francesco e Cino soli e la feci cavar quivi fuori et i quadri non si son veduti da persona; e doverrà Tanai aver poi mandato per quella pietra a suo agio, e non credo aver fatto male a darglene, essendo cosa loro. Cesare mi portò la chiave la domenica sequente la vostra partita e condusseci un forziere e disse che avea scambiato dal primo a questo, e ci son tutti due, come gli son venuti. Questo è quanto ho da dire per di qua de casi vostri. Messer Giorgio, la cosa delle monache tiene in fastidio tutta questa città; e se e’ fussi possibile che Sua Santità sentissi la metà delle querele, de ramarichii, dello scandolo, che si fa questa università parlando delle persone grave da bene e buoni, io non dubito che e’ ci penserebbe a porci qualche buono ordine. Qui è voce che Sua Santità, quando ha deliberato una cosa, sia molto difficile non solo a mutarsi, ma anche a voler che glene sia parlato; del primo io non me ne maraviglio, ma del secondo cioè dello stare a udire, io non lo credo, perché essendo Sua Santità, come è, tanto buona e tanto affezionata a l’onor di Dio e salute dell’anime e sapendo, quanto utile può arrecare a un capo il sapere e l’intendere ogni cosa benché minima, crederrò assolutamente che non solo non abbia per male, anzi caro, che gli sia parlato d’ogni cosa, e che cerchi di udir ognuno, perché alla fine d’ogni cosa si cava qualcosa da farne capitale o almeno da considerarvi sopra; et la prudenzia del nostro Granduca è stata particularmente considerata in udire ognuno. E se Sua Santità si è mossa da giustissime cagioni e come in verità qui non si dubita, desiderrebbono costoro che Sua Santità intendessi, se le medesime cagioni son qui, perché il mondo non è tutto a uno modo, et a’ sani non si ricerca il medesimo modo di vivere che a’ malati, et a’ malati anche si fa differenzia fra male a male e dassi diverse medicine e modi di vivere. Gli scandoli, che son mai nati in questa città per conto di monache, son nati ne’ chiusi e non negli aperti. Ma la importanza è che questi monasterii chiusi hanno il modo o in tutto o in gran parte da vivere, et inanti che si chiudessino, avevano proveduto e stabilito l’ordine et assegnamenti della vita loro, e non in un subito senza indirizzo alcuno si rinchiusono; et il dire che le limosine per via di fattori e d’uomini che vadino a torno, possin supplire a tanto bisogno, voi lo sapete voi, messer Giorgio mio, quanto sia possibile et come sta la città et quanta moltitudine di poveri ci è et di quanta sorte e come pochi che dieno et in verità che possino dare. Sua Santità potrebbe ben lei volgerci qualche buono assegnamento, et alora e le monache e questo universale si quieterebbe e si direbbe che la cosa potessi stare. Io vi dico che così è cosa miserabile. L’altra sera venne da me messer Filippo dell’Antella. Prima era venuto messer Bartolomeo Gondi, che son come sapete ambe due de’ 48, et de gli altri anche, e contatemi miserie et calamità di loro, che io gli pregai per l’amor di Dio che non me ne dicessi più, che mi si moveano le lagrime. E m’increscie che governandosi le cose così, che a dire il vero, pare a costoro una severità non interamente considerata e si perde una certa devozione et affezzione inverso cotesta santissima sieda, che non vorrei per tutto l’oro del mondo, et crediatemi, messer Giorgio mio, che con tutte le viscere del cuore lo dico et per una estrema affezione di Sua Santità et della sieda apostolica, non è punto a proposito. E tutto nasce, secondo che si crede qui, per non esser Sua Santità informata bene, perché que’ che hanno questa cura non fanno i particulari di qua; che quando Sua Santità sapessi, come sta la cosa bene bene, hanno tanta fede nella sua bontà et carità che non ci seguirebbe alcuno di questi inconvenienti. E questo doverrebbe far Sua Santità volere intender bene, e se il mandato di costoro non gli satisfà interamente o non se ne fida, non gli mancherà modo, per via sicura di persone dabbene e zelanti, sapere il tutto. Ma il Granduca nostro solo, tanto religioso, tanto affezionato di Sua Santità, tanto zelante della religione, può bastare per tutti. Ora perché fo io con voi questo ragionamento? Perché in quello potete anche voi: facciate questa carità e beneficio non tanto a queste monache quanto a tutta la religione di questa città, e sarà benefizio universale anche della chiesa, e voi potete esser buon testimonio, se tutto questo è vero, e chi sa, vi potrebbe venire occasione di farci qualche opera o con amici o con altri, che Dio ve ne conceda grazia, che io, come voi mi conoscete, mi muovo solo a mero zelo della religione e del bene publico. Et di questo non dico più. Messer Giulio da Ricasoli ci ha lasciati in due dì d’uno scesone o gocciola che la sia stata. Voi vedete, questo è un rinovar continuamente ne gli orecchi nostri: estote parati. Dio a lui perdoni et a noi dia la grazia sua, che facciamo questo passo in sua grazia. L’abate di Roma nostro è qui e visita. Mi dice che lo vedesti in Arezzo; lo arete presto costì et vi darà nuove di veduta di me. Dio con voi et vi aiuti e prosperi, e siavi a mente conservare la sanità vostra. Di Firenze 25 di novembre 1570 D. Vincenzo Borghini vostro tutto Io scrissi a monsignor Sangalletto una lunga letteraccia; non vorrei mi tenessi per mal creato; scusatemi voi. Avisate dove e come ho a indirizzar le lettere che scriverrò Al Molto Magnifico Messer Giorgio Vasari Pittore Eccellentissimo. In Roma. 