Molto Magnifico Signor Cavaliere. Oggi si è avuto da Lionardo Buonarroti scudi 200 d’oro et li scudi 18 per la tavola, che tutto fa di moneta fiorini 232 e lire e soldi, i quali tutti si sono posti in sul Monte a pie delli fiorini 1230, che vengono a fare in tutto fino ad oggi fiorini 1462 etc. Contanti sotto vostro nome. Lionardo non batte parola che sempre dice farà quel che vorrete voi, e si è portato gentilmente e di questo non accade ragionar più; se vi parrà scrivergli due parole, sarà bene. Sandrino del Bronzino ebbe gran consolazione della vostra e si loda tanto di voi e stamattina, che stette un poco meco, mi mostrò di conoscer la gentilezza dell’animo vostro e buona mente et vi saluta e raccomanda. Voi mi scrivete del codicillo, ma non mi avvisate, né il nome del notario né dove né come, in modo che, dovendone io far nota, non so in che modo; serbo la lettera e, avisandomi di questo, farò un po’ di nota e la metterò con quelle altre scritture. Della cosa mia veggo quanto mi scrivete et ho veduto quello ne scrive Monsignor Imbasciadore a Sua Altezza Serenissima, al quale S. Imbasciadore mi sento infinitamente obligato e sempre l’ho conosciuto amorevole e grazioso, et in questo verso di me lo veggo particularmente. E vi priego che in mio nome lo ringraziate infinitamente, che, per non tediar Sua Signoria con tante lettere, non gli scrivo. Ora tornando alla cosa: io desidero che in ogni modo la si ottenga e lo spero con l’aiuto di Dio et di questi signori et degli amici, e la cosa in sé è giusta; e so che il Serenissimo Principe di nuovo replicò. Ora, messer Giorgio mio, fateci quello che si può, che più non chieggo; ma con la prudenzia e con la pazienza si conduce ogni cosa. Aspetterò quel che segue e Dio di buon mandi. Messer Vincenzo Godemini non ho più veduto, e gli mandai la vostra, e già sapete intorno a questo quel che io vi scrissi, che non vorrei a padroni mai si venissi in fastidio o in concetto di presuntuoso, massime non avendo quella dimestichezza di lunga mano. Alle due vostre, che ho ricevute questa settimana, non accade altra risposta, e sabato passato non iscrissi per avviso. Dio vi dia ogni contento. Di Firenze a' 13 di dicembre 1572. Di Vostra Signoria affezionatissimo Don Vincenzo Borghini Al Molto Magnifico Signor Cavaliere Vasari Messer Giorgio, Pittore et Architettore Excellentissimo. In Roma. 