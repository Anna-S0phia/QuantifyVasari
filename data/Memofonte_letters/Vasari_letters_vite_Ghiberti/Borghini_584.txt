Molto Magnifico et carissimo Messer Giorgio. Alleggierimento delle mie fatiche, fra le cose che mi pare aver d’importanza sono queste 2: n. Sette, perché porta seco la ripruova, né si può né si debbe mettere cose che non sian vere; né ci ha luogo la finzione o la poesia, come in alcune altre, né anche si può così mettere ogni cosa, perché bisogna guardassi da certe inezie: pure non penso che ci abbi a mancare invenzione vera e garbata, e che anche non vi si possa accommodare qualcosa di poetico con buona grazia; ma fino che non ho lo schizzo con le misure apunto, non so a che risolvermi così per l’appunto, benché in genere sia assai risoluto. L’altro è n. 11. Che se bene pare tutto di finzione poetica, pure ella è una poesia o, per dire così, una grottesca, che ha dependenzia e riscontro col vero et è tanto più difficile quanto e’ bisogna fare con una certa arte e dissimulazione garbata, che il suo concetto apparisca e non si paia. Pure per ultima risoluzione ho fatto quel che voi vedete, non uscendo punto del primo proposito e non alterando il fatto fin qui, se già non bisognassi mutare un nome, ma le statue; non già che venga a dir nulla, perché l’aggiugner verbi gratia a una statua un vaso in mano o uno scettro non vuol dir nulla. Vero è, che se noi seguiamo nelle pitture il modo preso, che mi pare bello e sicuro e da fare in ogni modo, quella istoria di Scipione, che si dette a Valerio Gobbo, bisognerà lasciarla et in quel cambio mettere un’altra, che ho disegnata, cioè della Duchessa col Duca, come vedrete. Ma ben vorrei, che in questo tentassi un poco l’animo del Duca, ma con buon modo; perché se in un tratto gli proponessi questa sola istoria, potrebbe ombrare un poco. Ma se voi gli direte tutto il concetto e la consequenzia delle istorie, credo, che ne rimarrà capace e lascerà fare. Però considerate ben tutto e piglate buona occasione e tempo; e bisogna, che in queste cose, dove si tratta di cose Sue, vegga et oda, che nel resto lo rispiarmereno. Avvertirete ancora, che delle cose che mi scrivesti per conto delle imprese da farsi, io non metto così ogni cosa in questo n. 11: parte, perché non è il luogo loro, come della Religione di Santo Stefano, che è posto n. VIII, onde non bisogna replicarlo più qua; parte ancora, che ogni cosa non si può né si debbe inculcare, che verrebbono o fuor di proposito o farebbono troppo grande mescolanza; però io metto qui in questo arco le fortificazioni, che sono cose publiche e risquardano principalmente la conservazione dello stato publicamente. Ma le fabriche magnifiche e belle, fatte da Sua Eccellenza et da Sua antecessori, se ben son cose publiche, hanno però per fine la magnificenzia e gloria e bellezza publica e privata e non il governo e lo stato come quelle; e parlandosi in questo arco del governo propriamente, il luogo apunto di quelle fortificazioni è questo, e quelle vanno in uno altro luogo, dove l’ho destinate n. 7, come vedrete e, credo, rimarrete sadisfatto. E notate che io non parlo d’imprese o rovesci, ma delle istorie e de’ quadri. Quanto poi alle imprese e rovesci, lodo che si faccino pel palazzo, e mi piacciono sommamente, et andrò pensando a quelle che mancono, e questo non guasta quelle. Ben vorrei, che vene fussi qualcuna del Principe, se si può, e la natura della cosa il comporta, ma non ce ne vorrei già amorose; e però ne parlereno insieme. Quanto alle lettere, elle si sogliono mettere dentro nell’impresa o rovescio; e se si fanno a uso di rovesci, come son questi per la magior parte, si scrivono intorno intorno, come vedete nelle medaglie. Ma quando pure, o per commodo del componimento e per vaghezza della pittura vi tornassi bene fare un epitafio di sotto o di sopra, si potrebbe fare; e sarebbe letto meglio e forse più considerato; ma quanto all’uso, il primo modo è più sicuro. Messer Giorgio, quanto alle statue del cortile, che n’avete segnate 24, cioè 4 di scultura, il resto di pittura, io ne sto molto inresoluto; e parmi, che noi multiplichiamo troppo, et ho paura, che non ci bisogni fare come quel re della parabola evangelica, che avendo fatto un bel convito, poi che egli ebbe pieno tutta la sala, et allo apparecchio grande avanzava ancor luogo, e’ bisognò mandare fuori e piglare zoppi, ciechi, storpiati e tutti que’ furfanti che stavano alla Nunziata. Noi abbiamo messe tutte le Virtù, gli Dei, le Grazie, le Felicità a tavola; ora io non so chi ci sia da metter più, se non andiamo ad exitus viarum, come fece colui, e mettiamo dentro ognuno in geldra. Considerateci un poco, che non vorrei cadessimo nella affettazione. Le Virtù, come ho detto, sono già allogate. Metterci gl’uomini illustri di casa Medici e’ sono alla tavola n. 7. Torre quelli della città sono n. L. Se voi volete le città dello stato, Siena, Pisa, Arezzo, Pistoia, Volterra, voi l’avete nel palco e n. 2 per arroto; siché io non so, se voi non pigliate quello spediente che vi ho detto. Che mi fare? Pensateci un poco. Quanto al numero 6, avvertite, che maestro Giovanni non faccia per nulla, finché noi non parliamo insieme, la 3a istoria, dove si tratta de’ Turchi, ma bene le altre 2; perché risolvendoci noi a men numero, bisogna torre il fiore e le cose più segnalate: avvertite in ogni modo. Voi arete in questa disposto n. 11 per l’appunto. Io credo che voi crediate, ch’io creda, che voi siate per participarlo con Sua Eccellenza Illustrissima; e non solo lo credo, ma ve ne sforzo: pur con buon modo, e come ho tocco di sopra. Avvertite, che è un poco male scritta, che scrivo tanto, che io mi stracco, come voi vedete in questa; ma leggietela voi più d’una volta et fatevela familiare. Don Vincenzo a 17 di giugno. Al Molto Magnifico Messer Giorgio Vasari, Pittore et Architetto Eccellentissimo. 