Molto Magnifico Signor Cavaliere messer Giorgio mio. Della passata settimana io vi scrissi, come s’era ricevuto da Lionardo Buonarroti gli scudi 200 d’oro e li fiorini 18 per il legname, che tutto si è depositato in sul Monte a pie' degli altri in nome vostro, et sono oggi fiorini 1462 lire 2 soldi 16 di moneta, et circa questo non occorre altro. Iersera fui in Santa Croce e vidi su tutte le due nuove tavole; e parmi che tornino molto bene, e quella del Buonarroti anche un po’ meglio, che la istoria credo ne sia cagione, che del resto sono d’un medesimo maestro; et anche era da sera e quella di San Tommaso ha dirimpetto que’ lumi et vi batteva il sole, che gli danno un po’ di noia, et bisogna correr costì per certi versi a poterla veder bene; ma questi altri vi diranno qualcosa, che io ho nelle cose vostre gli occhiali che mostrono bene tutto; e per ancora non ho dato in persone che ne abbino parlato, che non si sa ancora: alla prima festa si saprà qualche cosa. Resto avvisato della mia cosa e veggo ne sperate bene, come fo io, che essendo in mano di Monsignor protonotario tanto mio et sollecitata da voi et aiutata da questi signori e dalla equità della cosa, non ne posso sperare altrimenti anche io et e so che si aguzzeranno tutti i ferruzzi et non si mancherà di diligente et d’amor, et ne sto aspettando ogni dì buone nuove; et del riformare et assettar la suplica già si era detto da principio, che si mandava quella per dire l’animo vostro, per riformarla in su lo stile di costì. Quanto alle cose di Sua Santità mi piace tutto; e delle istorie si potre’ andar pensando et accomodando qualche cosa di buono, et quanto alle istorie di Gregorii crederrò che fussi bene, come mi accennate di quell’altre, che sieno di cose fatte con re et imperatori, le quali si potranno aiutare con qualche garbata invenzione, e se mi direte più particularmente (come mi promettete), io penserò a qualche cosa di buono e tanto più volentieri, quando arò da Sua Santità la grazia chiesta. Sua Altezza ha avuto una burrasca, pure sta bene e dicesi sene verrà a Castello, che in vero è altra stanza che a Pisa, e fa un po’ troppo a sicurtà della persona sua, che è inanzi di fuora; sempre è stato di buona levatura e vigilante e non se e sa divezzar e gli anni crescono e quella indisposizione della testa ha bisogno di qualche riguardo. Dio ce lo conservi lungamente, come speriamo e desideriamo. Altro non ho che dirvi per ora. Dio vi contenti. Di Firenze a 20 di dicembre 1572. Vostro vostro Don Vincenzo Borghini Al Molto Magnifico Signore Cavaliere Vasari Messer Giorgio, Pittore et Architettor eccellentissimo. In Roma. 