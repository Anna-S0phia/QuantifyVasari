N. 15.
INVENZIONE DELLA CACCIA D’AMORE PER LO ILLUSTRISSIMO PRINCIPE NOSTRO
Fingerei la caccia d’amore in questo modo. Formerei un bel prato e grande, circundato da monti e da boschi, nel mezzo del quale fusse una bella cervietta con viso umano di donzella, significata per la Bellezza, tanto desiderata et amata, che non sol fugge ma vola via. A questa vorrei intorno parecchi damigelle in abito e forma di Ninfe cacciatrici, coi loro dardi e cani, parte alla lassa; e parte, che combattessino circundando e difendendo la bella fiera da molti, che gli sono intorno cacciando e cercando di torla loro.
Queste fussero la Pudicizia e la Sobrietà per una coppia; che avessino appiccato la mistia da una parte, da l’altra fussino due altre, cioè Pensier Santi et Atti Pietosi et Onesti, tenessino là in mezo l’Alterezza; a che gli posasse una mano in sul capo e con l’altra tenessi un Leocorno alla lassa, e da l’altra parte fusse il Disdegno con un Leone. I cacciatori poi che gli sono intorno, gli dividerei in due parti; che una l’assaltassi et intorno intorno la combattessi, gl’altri si fussino allargati e fermi alle poste, dove scampando da quei primi, e’ pensassino che verisimilmente là potessi gittarsi. Questi gli farei il più ch’io potessi in forma d’uomini, ancorché talvolta non si disdirà di donna; e che cacciassino con diversi animali come appresso. I primi, che l’affrontassino e quasi come bracchi la scoprissino; farei lo sguardo figurato come uno Argo, che avesse per cane uno cerviere, e con lui pensier o speranze vane, che combattessi con istrici; da l’altra banda di sopra il Desìo coi Pardi; et il Piacere o Voluptà o Lascivia, che la s’abbia a chiamare, con la Leonza.
Da l’altra parte, ma in abito leggiadrissimo e non punto fiero, vorrei la Bellezza finta in un Narcisso carico di fiori e con lui la Leggiadria abbigliata con nerissimi ornamenti; e questi duoi senza animali alcuni ma in quello scambio, archi e saette coi loro turcassi al fianco. Più inanzi poi, e che venissino come per soccorso; e’ verrebbono le figure un pò maggiori, cioè della seconda grandezza vorrei Bacco coi suo tigri: et in compagnia di lui l’Ozio; e le Morbidezze; che s’abbia a chiamare, che lasciassino linci. Questi sarebbono quattro coppie d’ affrontatori; ma alle porte et alla guardia e come dire per imboscata, seguendo la natura di questa cosa, che quel che non s’ha per mezzo di questi affronti e di questa forza, si han per certi modi più coperti et industriosi; metterei dunque nella parte di sopra più lontana. E dove le figure vengono minori, da la parte destra l’Avarizia, che avessi lupi in guinzaglio e questa farei una vecchia, ma in abito giovenile e con lei vanità con gatti pardi a mano; e dalla sinistra la Corruttela et in sua compagnia l’Inganno, la Fraude e la Bugia con la iena, volpe, faine e gatti mammoni e con ministri questi duoi; che per tutto tendessino rete lacci e taglie. Alla prima posta che sarebbe più qua inanzi, ove sono le figure della prima grandezza, porrei per retroguardia l’Ostinazione col rinoceronte; e la Servitù [o vagheggiamento] che avessi per cane la Chimera, et armati ambedue da cacciatori, e con quegli abbrigliamenti tutti poi che convenisse. Ne l’aria, per ornamento, farei nel mezo del Cielo uno angelo con un breve, dove fusse un motto e da man destra, sopra certe nugole, farei sedere acanto Pallade e Vesta; che riguardassino la caccia; e considerassino come si portassino le Ninfe loro. Dalla sinistra nel medesimo modo Venere con Amore; che anch’ellino stessino a vedere e quasi facessino animo ai cacciatori.
Arezzo, Archivio Vasariano, 31, cc. 33-34, 36 v. Copia da Vasari.
