N. 3.
INVENZIONE DEL SALOTTO DELLA CASA DI FIORENZA
Per la sala vostra nella quale sono 12 quadri, in quattro fila, tre per ciascuno: et il quadro del mezzo ha da essere il principale e quelli che lo mettono in mezzo gli servono per aiuto e per ornamento.
1° Nel primo ordine voi volete la Teologia, la quale io diviserei in questa forma. Nel mezzo detta Teologia a sedere sopra una nugola: retta da Angeli, come si dipigne tal volta nostra Donna, che va in cielo; con corona inperiale in testa e che si assimigliassi a Regno papale in gran parte, e con l’ale et un libro nella sinistra e nel destro una gran torcia accesa.
Da man destra gli metterei la Grazia, o Lume Divino, ciò sarebbe una donna bellissima con l’ali: che stessi volta verso la Teologia: e la figurerei sopra il Cielo, cor una colomba in sulla spalla che spirasse razzi di fuoco e sopra la testa un sole, che con suoi razzi l’illuminasse tutta con qualche libro.
Dalla sinistra la Filosofia o il lume e Radio Umano in abito come di servente, ch’anche si volgessi verso lei, quasi l’adorasse e venerasse: e la fingerei sopra un mondo et illuminata da razzi d’una Luna e senza ale e con libri assai.

Io so che non solo questa, ma le seguenti ancora si possono accommodare in diversi modi, et accompagnarle con più sorte di persone secondo i concetti e le considerazioni che ci si hanno: [come a questa] Teologia, la legge vecchia, e la nuova: e qualche altra cosa. Ma perché voi volete accommodare questa invenzione, per gli uomini che sono fioriti in queste prefessioni nella patria vostra, io sono ito accostandomi più a quella parte che ha rispetto allo studio, che alla natura di lei, o altre più sottili considerazioni che ci poteano essere.
2° Le leggi cioè la Iustizia, o, il giudizio compresi sotto questo nome va nel secondo. Questa fingerei una matrona venerabile con veli in testa e corona reale: sopra una sedia e che in una mano tenessi un libro, nell’altra un regolo, o, bilancie come meglio vi paressi [e perché nel suo maneggio occorrono e difese et offese].
Dalla man sua destra gli metterei il premio, o la liberazione e grazia che lo potete fingere maschio e femina ch’è la parte della Iustizia che risguarda gli innocenti e buoni: e fingerei una bella giovane cor un cornucopia in una mano, pieno di frutti, e di fiori con dua puttini ritti a’ piedi che gli abbracciassino le gambe, come se fusse la lor madre o la balia.
Dalla sinistra il gastigo e la pena per rispetto a’ tristi, che, o maschio o femina che io lo fingessi, lo farei armato cor una brava celata in testa, cor un drago per cimiere, o qualche bizarra fantasia e la testa del gorgone nel petto. La man sinistra si reggiessi ed una asta, e la destra s’appoggiasse sul pome d’una spada nuda, la punta della quale toccasse terra, e sotto i piedi (come si fa tal volta un diavolo sotto San Michele) gli porrei disteso un uomo nudo con le braccia legate con un viso d’assassino strano più che io potessi. Avvertendo sempre che quelle che mettono in mezzo la principale si volgessino con la faccia il più che sì potessi verso lei [ci si potrebbe mettere intorno la legge Canonica e la Civile ma paiono compresi nella persona del mezzo della legge che ha in sé ogni sorte di leggie, né con diverso modo fareste sottilmente, e pure volendole si potranno esprimere altramente].
3° Voi volete poi nel 3° ordine l’Arme, che fingerei o Bellona o Marte come vi venissi bene: A sedere sopra una sedia militare, che n’è costì in Roma nelle anticaglie assai e nella colonna, e nelle medaglie: con corona d’alloro in testa, e nella sinistra una Vittoria, che è uno angeletto che porge una corona [d’alloro] con l’una mano e con l’altra regge una palma che si ha gettata in su la spalla: e le Rome che ordinariamente si dipingono hanno questa vittoria in mano: Nella sua destra metterei una mazza ferrata, dal capo della quale uscissino fiamme di fuoco. Dalla destra sua metterei il Valore o la Fortezza: armata che a piè avessi un leone et in una mano la spada nuda che se la posasse in sulle spalle come se fussi un archibuso, e l’altra appoggiasse in sur uno scudo la punta del quale aggiugnesse in terra e vi fussi dentro dipinto il volto di Medusa.
Della sinistra, il consiglio o l’astuzia, che lo farei con panni lunghi e con toga nera, e cor una volpe a’ piedi e d’età più presto vecchia che giovane, et in mano gli porrei una tessera che è un bastone avvolto come si dipingeano gia quelli de conestabili, che erano di dua colori che giravano a chiocciola, o veramente qualche plico di carta e lettere, e simil cosa, con le quali conbattono questi consiglieri più che con l’arme che sempre ci pongo due nomi, acciò possiate accomodare o mastio o femina a gusto vostro.
4° Segue, secondo l’ordine che avete lasciato, la Poesia la quale figurerei con la persona di Calliope Musa: coronata di edera (che di tutte ho dato la sua corona), et essendo l’alloro [dato] all’arme, che a’ Cesari et ai poeti è propria, (e chi prima giugne prima pugne) gli rimane questa, pur de’ poeti, e farei che il caval pegaso li fussi posto a giacere intornogli a piè: a giacere dico non disteso e che si prosterna come in sulla paglia nella stalla per dormire; ma assettato come sta un leone; e nell’una mano un libro, e nell’altra un suono, o, tuba: o, lira che meglio vi accomodi.
Dalla sua destra vorrei il furore poetico, cioè un giovane che volasse al Cielo con alie di color rosso, e tutto il corpo infocato e vivace.
Dalla sinistra lo Studio qual farei più presto pallido e macilente, a sedere in terra fra un monte di libri cor una penna in mano, et a canto un calamaio e lucerna etc., che per queste due vie vengono i buoni Poeti e l’uno senza l’altro non è perfetto.
[Altro non ho che dirvi che il resto farete da voi]


Arezzo, Archivio Vasariano, 31, cc. 5-6, copia da Vincenzio Borghini, le cui aggiunte autografe sono in parentesi quadra. La intestazione è di mano di Giorgio Vasari (Del Vita 1938, pp. 16-20).
