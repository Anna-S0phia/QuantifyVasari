PER L’APPARATO DELLA CITTÀ
[1568]
Alla porta al prato non s’è uscito di quello che si disegnò il primo giorno: così in sul canto dell’ entrata di Borgo Ognisanti medesimamente non si è mutato cosa alcuna dal primo disegno e concetto mostro a loro Eccellenze; né mi pare che ci sia cose che possino esser degne di straordinarie considerazioni, o che debbino dar noia, e così al canto de’ Ricasoli, onde non è da darne briga a Sua Eccellenza più che a lui torni bene.
Al Canto del ponte a Santa Trinita si è osservato apunto il primo concetto: dove è da considerare che per esservi duo mari, l’Oceano, il quale s’è finto in protezione di casa d’Austria, e v’è in un quadro la provincia del Perù, che risguardando in Cielo, ove si vede Iesu Cristo, e l’adora e par che lo ringrazii, che essendo in tenebre, sia venuta al lume della vera fede: e nella istoria da basso, volendo esprimere questo medesimo concetto più poeticamente che si può, è dipinta la liberazione d’Andromeda pel valore di Perseo: da l’altra parte è l’Elba accanto al mare Tirreno dipinta a sedere ed armata: significando la sicurtà ricevuta per la nuova fortificazione di Sua Eccellenza a questo proposito è dipinta nell’ornamento da basso, la istoria di Iasone e de compagni Argonauti; quando avendo conquistato il Toson d’Oro, venne in questa Isola dell’Elba, come scrive Strabone e pare che in sul lito faccino sacrificio, come augurassimo quel che è seguito, il resto va tutto per l’ordinario.
Quanto alla colonna: non ho che dire non ci avendo atteso.
Al canto dei Tornaquinci, vengono tutte cose di Casa d’Austria e vi sono le statue d’imperadori e 2 Re e 5 istorie. Una per Ridolfo che fu primo Imperadore di questa casa, quando investisce Alberto suo figliuolo dell’Arciducato d’Austria ricaduto in quel tempo all’imperio: la 2° per Alberto predetto, quando vince in battaglia e ammaza di sua mano Adolfo, che si usurpava il nome imperiale: la 3° per Ferdinando imperadore quando l’anno 1529 difese e scacciò i Turchi da Vienna: la 4° per Massimiliano presente imperadore, quando con universale benevolenzia ed affezzione non solo di tutta Germania, ma di tutti i cristiani, succede nell’imperio. La 5° per il Re Filippo, quando

Malta, liberata dall’assedio, gli offerisce una corona ossidionale: e queste sono le statue e istorie che vanno in questo arco: ma sarebbe necessario dare un’occhiata almeno agli epitaffi principali che pare vi possa andare parole in 3 luoghi: acciò sieno a soddisfazione di Sua Eccellenza.
Al Canto a’ Carnesecchi: dove sono le cose dell’Illustrissima Casa Medici, sarebbe necessario che Sua Eccellenza dessi un’occhiata all’istorie e alle parole; che quantunque in generale si sia osservato apunto il primo concetto: sarebbe bene di vedere se i particulari poi corrispondono interamente al gusto di Sua Eccellenza.
Al canto alla paglia: dove si fermò di far un arco dedicato alla religione, non accade dar molestia a Sua Eccellenza più di quello che ella si voglia: eccetto che ella sappia, che quanto alla persona sua, ella vi è dipinta con l’abito di Santo Stefano, come fondatore di quella religione: e in un quadro grande è quando Sua Eccellenza dà l’abito a’ suoi Cavalieri e edifica la sedia ed abitazione de’ Cavalieri: et in un quadretto che vi è per ornamento, è dipinta la presa di Damiata, seguita principalmente per opera e valore d’una banda di cavalieri fiorentini, che avean preso la croce per quella impresa, come presagio che da’ suo cavalieri s’abbia a sperare e vedere simili prosperi, e valorosi successi, e le parole dell’ epitaffio di questa statua, sono le medesime del palazzo de cavalieri di Pisa.
Alla porta di Santa Maria del fiore s’è fatto come s’ordinò, né par necessario darne più molestia a Sua Eccellenza.
A’ S. Pollinari si è fatto il cavallo come si rimase, che sarebbe bene che Sua Eccellenza dessi un’occhiata alle parole che è cosa brevissima.
A San Firenze si fa un po’ d’ornamento, e di questo è superfluo darne briga a Sua Eccellenza.
Fra il Sale e la Dogana: è un arco il quale sarebbe più che necessario fussi da Sua Eccellenza considerato un poco, così delle istorie come delle parole, per più sua soddisfazione e di tutti gli altri. Della Fontana, a me non occorre che dire: e quanto all’ornamento della porta, non credo che bisogni più che si piaccia a Sua Eccellenza essergnene molesto.
La somma è; che tre sono le cose che sarebbe necessario che da Sua Eccellenza fussino un pò vedute:
L’Arco de Tornaquinci, della Casa d’Austria: l’Arco de Carnesecchi della Casa de’ Medici, e l’Arco che è al sale: e messer Domenico Mellini ha tutto a ordine et in brevità.
Quanto alli Epitaffi sarebbe necessità, che non volendo Sua Eccellenza la briga del vedergli tutti, almeno dessi commessione a qualche persona di giudizio e d’ingegno, come sarebbe un par di messer Lelio, o chi paressi a Sua Eccellenza che gli vedessi e disamminassi, che io ho tanto assuefattoci l’orecchio, ch’io non posso conoscere quel che conoscerà e vedrà uno che venga di nuovo, e non ci sia infastidito et incaponito dentro, come sono io: ed avendo a soddisfare all’universale, e a tanti Signori e belli ingegni che ci verranno: è bene che tutto sia maturamente e pensatamente considerato.
Sarebbe di gran soddisffazione a questo universale, che quando queste cose si scuoprono, si potessi insieme veder gli scritti di m. Domenico Mellini, che darebbon luce a tutta questa invenzione, e non bisognerebbe indugiar più, volendo essere a tempo.
Per l’arco n° 8 mi pare che voi desiderresti sopra le statue di Giambologna e del Moschino in que’ quadretti o tondi che vi vengono, qualche istoria: dove se voi vi contentate di mettere 4 imprese: si potrà facilmente accomodarle, che sono, il Falcone col diamante in mano col motto SEMPER una testudine con la vela: il Falcone che muda, le 2 Ancore: che si potranno distribuire come meglio tornerà, verbigrazia, sopra la Fortezza, il falcone che muda, e sopra la Costanzia la testudine con la vela: sopra Nemesi il Falcone col diamante: sopra la Grazia le 2 ancore o in quel modo che meglio parrà.
Ma io crederrei che e fussi meglio distribuire queste imprese in un altro modo, e questa sarebbe la mia ultima risoluzione.
Nella volta dell’arco di testa, e chiamo testa quella che risguarda l’entrata, cioè che guarda il borgo de’ Greci, dove vengon due vittorie in que’ due quadri triangoli, a ciascheduna io metterei, come noi aviamo ragionato, in mano uno ovato o un tondo come meglio tornassi, dove fussi qualche


impresa. E queste due dinanzi vorrei a man destra il Capricorno senza lo scettro, o, altro: alla sinistra l’Ariete: che sarebbe un mostrare a onor di chi è dedicato quest’arco, e starebbe bene per tutti i conti; e se bene l’Impresa grande colorita è il capricorno, quella è altra invenzione, e ha lo scettro con l’occhio di più. Da l’altra parte verso piazza accommoderei le due vittorie nel medesimo modo et alla destra metterei un’impresa di sopra del Duca quella che più vi soddisffacessi e secondo me, piglierei la testudine. Alla sinistra una del Principe cioè la Donnola: e se per il Principe ne pigliassi un’altra come sarebbe la cornice, piglierei per la destra il Falcone, et insomma m’andrei accomodando che l’imprese s’affacessino: e questa non ostante ogni altro ragionamento sarebbe la mia ultima risoluzione.
L’altre Imprese le andrei distribuendo per l’arco che non vi mancherà luogo, come dove voi disegniavi far certi angioli, che tenessino festoni sotto que’ cornicioni grandi, io riempierei di queste imprese del Duca proprio e del Principe: avvertendo non vi mescolare quell’altre di casa Medici, che sono distribuite all’arco n° 7 come voi sapete.
Restano que’ 4 spazii sopra le figure di rilievo: ne’ quali (per esser pur assai grandi) vorrei fare qualcosa meglio; e più vistosa che non è un impresa: e però mi risolverei volentieri a 4 istoriette che si fingerebbono di bronzo e farebbono bel vedere, e queste, io le caverei di fantasia faccendo qualche finzione et invenzione a proposito delle statue, o, veramente io le caverei dalle azzioni e cose fatte di Sua Eccellenza nel miglior modo e con più destrezza che si potesse, che ne ragioneremo insieme.
Arezzo, Archivio Vasariano, 31 cc. 12-13, copia da Voncenzo Borghini, per l’apparato delle nozze di Francesco I con Giovanna d’Austria (1565). Cfr. Del Vita 1938, pp. 34-46.
