N. 8.
INVENZIONE PER SUA ALTEZZA STANZINI
Lo stanzino, che di nuovo si fabrica, per quello intendo, ha da servire per una guardaroba di cose rare e preziose, e per valuta e per arte, come sarebbe a dire gioie, medaglie, pietre intagliate cristalli lavorati e vasi, ingegni, e simil cose non di troppa grandezza, riposte ne’ proprii armadii ciascuna nel suo genere.
L’invenzione, mi pare che si dimandi conforme alla materia et alla qualità delle cose, che vi si hanno a riporre, talché la renda la stanza vaga e non sia interamente fuor di questo proposito, anzi serva in parte, come per un segno e quasi inventario da ritrovar le cose, accennando in un certo modo le figure e le pitture, che saranno sopra et intorno e negl’armadii quel che e’ serbono dentro da loro.
La stanza è quadra bislunga, e vi ha nicchi per 8 statue nel palco 9 quadri per pittura, et intorno a gli armadii altri spartimenti per diverse istorie.
Io so che non mancheranno molte e più ingegnose invenzioni che non sarà questa, pur per dire quel che m’è venuto in fantasia, considerando che simil cose non son tutte della natura, né tutte dell’arte, ma vi hanno ambedue parte, aiutandosi l’una l’altra, come per dare un esempio, la natura, dà il suo diamante, o carbonchio, o cristallo, e simile altra materia rozza et informe, e l’arte gli pulisce, riquadra, intaglia etc. Però avea pensato, che tutta questa invenzione fusse dedicata alla natura et all’arte, mettendoci statue che rapresentino quelli che furno o inventori, o cagione, o (come credette l’antica poesia) tutori e preposti a’ tesori della natura: et istorie di pittura che mostrino anche loro la varietà e l’artificio di quelle. E però nel tondo del mezzo che è nel cielo sarà dipinta la Natura, che arà in compagnia sua Prometeo, il primo inventore delle pietre preziose, e degli anelli, come

testimonia Plinio, e che per ciò dette occasione alla favola dell’essere legato nel monte Caucaso, mentre che vi s’affatica grandemente intorno con infinita industria per cavarne i diamanti et altre gioie.
E perché la natura ha per subietto, nelle sue operazioni et effetti principalmente i quattro elementi, de’ quali due sono come il corpo e le materie di queste cose, che è la terra e l’acqua, gli altri due servono per efficienti e per operatori, che è l’aria e molto più il fuoco, essendo le facce quattro io ne accomoderei uno per ciascuna in quel miglior modo che si potessi (che già non si possono queste cotali invenzioni, così schisare per l’appunto) et accomodando la natura delle cose alla qualità di questi elementi il più gentilmente che si può e talmente che si distinguessino le materie e si adornassi la stanza di varietà di figure d’ogni età, sesso, qualità e proporzione, acciò che l’arte e gl’artefici ci abbino campo da poter mostrare l’ingegno dell’invenzione e l’industria delle mani, però farei così cominciandomi dalla Terra.
In una faccia nelle due nicchie metterei la statua di Pluto, non quel fratello di Giove, ma un altro creduto da’ Poeti Dio della Ricchezza, che non ha proprio nome appresso di noi, che sarà una figura secca e quasi strutta, come sono i tisichi, attribuendoli l’oro l’argento e simil metalli ricchi e preziosi, dove vorrebbono le medaglie, smalti, lavori d’oro e simil cose.
Nell’altra la Terra o Ope che la si abbia a chiamare, per i porfidi, diaspri, calcidonii, agate, plasme e tutte l’altre sorte di marmi e mischi fini che s’intagliono, se ne fa vasi et altri lavori belli, che sono le pietre, come dir l’ossa della terra: e queste sono le più care, e ci si potrebbono anche aggiugnere, come cosa dependente da suoi figliuoli, ossa e corna d’animali come l’avorio etc. e legni rari, come ebani etc. e le istorie che corrisponderanno di sopra et intorno a queste statuette si piglieranno a proposito, come siano fermi gli spazii e la forma per l’appunto.
Per l’Acqua metterei nelle nicchie due statue di donne perché l’acqua è molto generativa, come per il Fuoco gli torrei ambedue maschi che è attivissimo: ma tutto si può variare a suo gusto. Per la prima piglierei Venere in su la sua conca marina, con perle in mano. Nell’altra Amfitrite o altra ninfa marina, la qual vorrei da mezzo in giù pesce, come sono le sirene con ambre e coralli in mano, che sono le gioie del mare etc. e se altre cose ci sono che dependino dall’acque, sarà quì il luogo loro.
E ne’ due quadri del palco, che corrispondono a queste due nicchie e d’intorno e ne’ suoi armadii si metteranno, come di sopra è detto, istoriette conformi al proposito della materia et alle persone che sono espresse nelle due statue.
Per l’Aria pensavo di pigliare per la femina Giunone tenuta dagl’antichi signora dell’aria e governatrice de matrimonii, in protezione della quale sono gl’anelli, e le gioie e le pietre preziose, come diamanti, carbonchi etc. et altri che si legano in anella. Per il mastio metterei il vento Borea, che sarebbe un giovane, con l’ale, che varierebbe da gl’altri e risponderebbe a quell’Amfitrite, persona fuor di natura anch’ella, et a lui darei in mano il cristallo, che si congela per il gran freddo, nel quale tiene Borea il primo luogo et in consequenza verrebbono porcellane e vetri et altre composizioni che si fanno con l’arte; e delle istorie si replica il medesimo che dell’altre. Nell’ultimo, per il Foco, metterei Apollo signor della luce, e del calore, un bellissimo giovane, per i colori, i quali hanno l’essere con la luce, che comprenderebbe non solo il lapis lazzuli, ma molte altre miniere ancora di colori fatti della natura miracolosi, e non punto meno dall’arte, e certe cose ancor che fussino a proposito di medicine, come corna et ossa di certi animali, o sughi d’erbe o composizioni, e simil cose da Signori grandi, pur che fussino rare, anzi uniche, e come miracoli della natura.
Nell’ altra nicchia metterei Vulcano, per le miniere forti, come acciai, ferri, dove ha il principal luogo in operare il fuoco, e per molti lavori di oriuoli, madre d’amprontare, ingegni da aprire e serrare, intendendo sempre di cose singulari e che portin seco una certa maraviglia, ché le comuni non s’hanno a riporre in simil luoghi.
In questo modo mi pare, che ci fussi compreso quasi tutto e con qualche ordine, e ci fussi anche varietà e vaghezza.

Negl’altri quadretti che rimangono nelle 4 facciate, si accomoderanno istoriette o figure in ciascun luogo, al proposito delle cose che vi saranno riportate armadio per armadio, le quali ferma l’invenzione sarà facil cosa trovare e stabilire tutto. Però fate veder questo all’Altezza del Principe, e sadisfacendo avisate, che si farà quel poco che manca, e bisognando o crescere o sminuire o alterare etc. non sarà difficil cosa.
Arezzo, Archivio Vasariano, 31, cc. 16-18, copia da Vincenzio Borghini.


INVENZIONI DEGLI STANZINI DEL PRINCIPE
Essendo sodisfatta la prima invenzione al Serenissimo Principe et essendo già fatto nel quadro del mezzo della volta la Natura e l’Arte, la quale arte si è figurata con la persona di Prometeo, resta ora a disegnare il resto della volta ove sono ancora otto quadri, ne’ quali, poiché piace a Sua Altezza l’invenzione di cui vi ho ragionato, resta fermare il luogo e la qualità delle figure, che ci vanno: senza entrare in più lunghezza di dire tutte le considerazioni, che ci vengono e la dependenzia dell’una con l’altra, perché veramente l’è quasi una istoria continuata, però venendo all’effetto.
Ne’ quattro quadri che vengono nel mezzo sopra ciascuna delle quattro facciate e che mettono in mezzo in forma di croce la istoria del mezzo, s’hanno a figurare i quattro Elementi, che sono i principali ministri, o parti che le vogliamo dire, in questo basso mondo della natura et i quali mescolandosi insieme con l’aiuto del cielo, ci generano ciò che noi ci abbiamo di bello e di buono. E la Terra verrà in quello che è verso la sala grande (e tenete a mente questo ordine, perché fermo che gli è una di queste figure non si può più mutare cosa alcuna né sotto, né sopra, né dagli lati, tanto vengono concatenate e legate insieme tutte le parti sue che, senza guastare il tutto, non se ne può muovere alcuna. Dove che nel principio non rileverebbe molto metter la più in una facciata, che in un’altra, purché poi si seguitassi l’ordine cominciato, benché per più cautela io lo ho scritto in su lo spartimento quadro per quadro e luogo per luogo. Viene dunque la Terra da quella parte che guarda la sala grande, la quale voi dipignerete col suo capo intorriato posta a sedere in terra fra molti fiori et erbe, con una cornucopia ne l’una delle mani piena copiosamente di tutti i frutti e biade, che ella genera quando voi gli facessi il grembo pieno di pietre preziose e miniere, che con l’altra mano le trassinasse, non vi vo dire quanto mi piacerebbe che non potrebbe tornar meglio. Animali intorno non ci farei, eccetto che una talpa, la quale accomoderei sotto piedi, e quando fussi come un cammeo non mi dispiacerebbe che parrebbe una sua impresa o contrasegno che noi vogliam dire per darla a conoscere. Or questo sarà rimesso in voi e farete come vi parrà che torni meglio e con più grazia della pittura.
L’Acqua verrà da quella banda che è verso San Piero Scheraggio e le figurerete in mezzo del mare o a sedere sopra un pesce o sopra un carro in forma di nicchio, o come meglio parrà a voi con pesci intorno et uccelli d’acqua e mostri marini. Et in una delle mani anche ella una cornucopia piena di coralli e di perle e di conchiglie e di purpure marine et altre ricchezze che genera il mare; con l’altra mano terrà il freno de’ mostri che guidorno il suo carro, se ve lo farete [et animale nel suo cammeo un delfino].
L’Aria viene incontro alla terra, cioè da quella parte che è verso la camera del Principe, e questa dipignerete in aria a sedere sopra l’arcobaleno, et intorno a lei nugoli, venti e baleni (poiché tuoni non si possono dipignere). In mano non gli farete cornucopia, (poiché questo con quell’altro elemento che segue, sono sterili) pure, per non la lasciare interamente spogliata, gli farei in una delle mani un vaselletto, come una tazza, pieno di rugiada e di manna [se ci facessi cristalli per diacci non mi dispiacerebbe]. Il color della veste ch’ io m’ero dimenticato ha essere azzurro, come quel della Terra d’una biffa che pieghi al tanè e quel dell’Acqua al verde, e quel del Fuoco al rosso e sotto per suo proprio animale gli farete il camaleonte.
Resta il Fuoco nella parte verso la dogana, che sarà pur anche lei una donna come che rappresenti più la natura e qualità del fuoco che il nome: e questa farete a sedere sopra certe fiamme in un campo rosso et accomodato al fuoco et in mano arà un fulmine; e sotto, per suo proprio animale, la salamandra.
Restono nella volta ancora quattro quadri, che son quegli che vengono ne’ canti, ne’ quali io ho disegnato come vi dissi di figurare il legamento e la convenienzia che ha l’uno elemento con l’altro, mediante la quale vengono a unirsi e legarsi insieme e far quella mirabil catena della natura che conserva il tutto. Perché la Terra ha due qualità, che l’è secca e fredda e col freddo s’unisce con l’acqua che è fredda et umida e questa fa il medesimo con la aria, che è umida e calda, la quale aria col caldo s’aggiugne al foco, di natura caldo e secco, col qual secco egli si rappicca con la terra, e così fa la natura questo bel bello che solo mantiene questo maggior mondo, ma questo minore ancora da ciascun di noi, che abbiamo ancora noi i nostri quattro elementi. La maninconia fredda e secca, come la terra, la flemma fredda et umida, come l’acqua, il sangue come l’aria umido e caldo e la collera calda e secca come il fuoco.
Ma tornando al mondo universale (benché anche questo non sarà detto fuor di proposito) io vorrei in ciascun di questi canti duo uomini [o giovani] o puttini come a voi parrà, che s’abbracciassino insieme et in due che vengano in un quadro fussino nella medesima grandezza, qualità, forma, colore et in somma che non vi si potessi notare differenzia alcuna e questi vorrei che uscissino, come si vede in certi fregi di grottesche a fogliami, di certi fiori o boccie, o festoni, o cornucopii che uscissino da’ quadri del mezzo, come dal quadro dove è la terra ne nascessin due che l’un si gettassi verso il canto a man ritta e l’altro verso la man manca con quel bel modo e garbo che voi saprete fare, [e se nascessin da quei cammei che ho tocco di sopra non fareste forse male].
E per cominciarsi da un capo nel canto, che vien verso la sala e San Piero Scheraggio, verranno i dua freddi uno che uscirà dalla terra e l’altro dall’acqua, il qual freddo ha essere un giovane nervoso e fiero di colore moretto, e gli ornamenti del cornucopia o viluppo donde egli esce, ha essere di diaccio e di neve e simil cose fredde etc.
Nel canto che viene verso San Piero Scheraggio e la camera del principe, vengono due umidi, uno che nasce da l’acqua che gli è a lato dall’ aria che pur gli è da lato sopra alla camera del Principe, i quali hanno a essere due figure grasse, pigre e sonnacchiose, e gli ornamenti delle loro grottesche dov’è erbe, che nascheno in acqua e cose palustre, e non vi farebbe male qualche ranocchio o simil cosa [che voi saprete ghiribizzare].
Dalla parte che fa angolo fra la camera del Principe e la dogana, vengono due caldi, e nascheno da l’aria l’uno, e l’altro dal fuoco, che gli mettono in mezzo che hanno da essere ambiduoi vivaci, lieti e spiritosi, e di buon colore e tali ancora hanno a essere gli ornamenti dei loro vilucchi pieni di fiori e cose orientale come pepe e garofali se si posson dipignere, che a questo penserete voi.
Seguita che rilega ogni cosa il canto che viene fra la dogana e la sala grande, ove saranno due secchi cioè quel che viene dal fuoco e quello che viene dalla terra: E così ciascheduno elemento vien messo in mezzo dalle sue due proprie qualità, e ciascuna di esse è in mezzo di quegli elementi a’ quali ell’è comune: che fa invenzione vaga unita e proporzionata. E per tornare a’ secchi egli hanno a essere come il nome suona asciutti, pallidi e tutti maninconia e tali hanno a essere i loro ornamenti di rami secchi, spinosi e senza foglie e di questi ornamenti (se bene ho detto così) potrete aggiugnere o levar voi come vi parrà che stia meglio, che avendo preso bene il concetto non vi sarà difficile accomodar tutto bene et a proposito.
E perché e’ vi avanza certi quadretti nelle teste che sono lunghi quanto i quadri sopradetti, ma più stretti assai: se e’ vi pare che il luogo lo cappia, e che vi possino stare con grazia i due del mezzo gli vorrei lasciare per epitaffi: et i quattro che avanzano e vengon ne’ canti, se a voi pare, potresti mettere le quattro complessioni in questo modo.
Nel canto fra sala e dogana dirimpetto a duo secchi la Maninconia sotto i duo freddi: la Flemma: sotto i duo umidi il sangue e sotto i due caldi la Collera, le quali quattro complessioni come si

abbino a dipignere voi lo sapete meglio di me, e poi il luogo è stretto di sorte che non vi va modo d’allargarsi in troppe cose, e quando non vi paressi a proposito e che così la cosa si minuzzassi troppo lasciatele stare e fate grottesche a vostro modo che poco inporta: [e facendosi non farà male]. Restono que’ duoi semicirculi, che vengono nel muro piano causati dalla volta a botte; l’uno dalla camera del principe e l’altro dalla parte della sala dove voi avevi disegnato di fare un tondo, entrovi una figura con certi ornamenti intorno, il che io approvo. Ma sol vorrei in cambio di [tondo] uno ovato, spianato per terra, cioè che andassi per larghezza e non in altezza, et in ciascun di loro vorrei far due figure a sedere, o mezze a ghiacere in terra che nell’uno, cioè verso la sala grande fusse il verno e l’autunno che guardassino l’uno in verso l’altro e così torneranno bene et a proposito delle figure della volta. E da l’altra parte, cioè sopra la camera del Principe, saranno la primavera e la state, le quali come si abbiono a figurare lo sapete voi meglio di me etc.
Ma quando e’ vi venissi anche bene farvi due tondi a lato [l’uno a l’altro] et incatenati insieme lo potete fare, et io nel disegno ho tocco l’uno e l’altro modo e se qualche nuova fantasia vi occorressi che avessi più del vago, tanto meglio sarebbe.
E poiché io ho messo mani in pasta io non ci voglio aver più a ritornare et avendo in questo cielo disegnata la forza della natura co’ suoi istrumenti e qualità tutte: mediante le quali ella adopera. Resta ora dal fregio in giù, dove posa la volta, disegnare la parte dell’ingegno e dell’arte.
E perché delle statue se n’è parlato abastanza: resta solo fermare i luoghi loro. E cominciandosi dalla facciata verso la sala grande nel canto, che è verso la dogana, vien la statua di Pluto Dio delle ricchezze che ha essere una figura pallida e piena di pensieri, come sono gli avari, e quadra troppo bene sotto la maninconia, che quanto più si mette insieme, questa invenzione veggio che sempre più corrispondono e quadron fra loro tutte le parti sue. Nell’altro angulo della medesima facciata vien la statua di Ope sotto la flemma. Nella facciata verso San Piero Scheraggio sopra l’uscio della chiocciola e sotto la medesima flemma viene Anfitrite che non posson quadrar meglio queste due donne sotto questo umore flemmatico. Ne l’altro canto ha ire quella di Venere e nel medesimo canto nella facciata della camera del Principe quella di Giunone, ambedue sotto l’umore sanguigno: vedete quanto bene. Nella medesima faccia sopra l’uscio della camera del Principe viene la statua di Zefiro. Nella facciata verso la dogana, nel medesimo canto viene la statua di Febo, e queste sono ambedue sotto la collera. Nell’altro canto della medesima facciata viene la statua di Vulcano [pur] sotto la maninconia, che quanto torni bene si giudica facilmente, essendo il ghiribizzare intorno a fuochi e lambicchi e getti esercizio comunemente di persone maninconiche come si finge Vulcano, e si rappicca con Pluto detto di sopra.
Restonci quattro storie ne’ vani che rimangono fra queste statue nel fregio che rigira intorno la stanza tutta: come nel disegno: l’invenzion delle quali è facile, ma vorrebbono essere ricche di figure e fatte vagamente perché percuoton subito negl’occhi, e si godono e si guston più che quelle del palco. E quanto all’invenzion sotto la Terra hanno a essere persone, che cavino miniere, pietre metalli e simil cose in diversi modi e con vari ingegni come voi sapete ben fare.
Sotto l’Acqua ha essere una pesca di perle e di coralli fatta da Ninfe marine, e Tritoni simile a quella che facesti nella Sala degli elementi e sarà molto piacevole e vaga. Sotto l’Aria ne vorrei una bizzarra e stravagante, cioè che fingessi monti asprissimi più che la nostra Pietrapana o la Vernia o il Caucaso degli antichi, dove con fune, scale di corda (che questa è la catena che fingono di Prometeo) e [con] altri ingegni: fussin persone che andassin cercando i diamanti, i cristalli e fussino appiccati a que’ balzi come picchi etc. che m’immagino che per esser la stanza piccola e piccoli li spazii, non voglino anche essere molte, grandi le figure e mi par vedere che queste storiette abbino a tornare una cosa vezzosa, col disegno vostro e con la diligenzia e pazienzia de vostri giovani: che bisogna si spoglino in capegli a far qualcosa di buono.
Resta sotto il Fuoco dove ho disegnato che sarà bellissimo vedere una storia di notte cioè una fucina di lambicchi e di getti ove que’ fuochi e que’ riverberi con que’ neri faranno una vista maravigliosa. Resta che m’era venuto in considerazione che il campo ove vanno que’ due secchi e que’ freddi sare’ forse ben variato da quello degl’altri quadri, che sono intorno, in modo che e’ non fussino
17

d’aria ma o rossi o tanè o d’altro colore che rappresentassino un certo che di grottesca pure a questo penserete voi.
E questo è tutto quel ch’io ho da dirvi intorno a questa materia, rimettendo tutto al giudizio vostro.
Arezzo, Archivio Vasariano, 31, cc. 154-157, copia da Vincenzio Borghini, le cui correzioni sono tra parentesi quadre (Del Vita 1938, pp. 52-60). L’intitolazione è di mano del Vasari.
