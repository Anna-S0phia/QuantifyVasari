COPIA DI ALCUNI FOGLI DONATI AL S.re BALI’ DI SIENA
Un’altro foglio di mano di mr. Annibal Caro dove erano Invenzioni fatte per la vigna di Papa Giulio II l’anno 1550
Fontanalia
Nel compartimento del mezzo della Loggia una istoria di diverse genti, che con le mani e co’ canestri gettino fiori e corone di più sorte nella fonte, e che inghirlandino altre fonti e pozzi pure di fiori e d’erbe aquatiche.
Baccanalia da man manca
Bacco ubriaco con la sua compagnia di baccanti uomini e donne, satiri, con Sileno, Priapo coronati d’ellera, di pampini e di fichi, con otri, e tazzoni di vino, che si leva e si sporga con alcuni tirsi coperti d’ellera la punta e tutti insieme faccino strepito e ballino. Nel peduccio a riscontro un sacrifizio d’esso Bacco, il quale sia un Becco, al quale si versi il vino fra le corna.
Nella lunetta di un canto un becco sparato ed ubbriachi che ne mangino l’interiora, attorcigliati di serpi.
Nell’altra lunetta dall’altra parte, villani incoronati di pampini e d’uva che vendemmino.
Cerealia da man ritta
Cerere in abito di matrona in un carro tirato da serpi, coronata di spighe e di papaveri, e con un manipolo in mano delle medesime cose; intorno sacerdoti e donne vestite di bianco, che gli offerischino latte vino e mele.
Nel peduccino dalla testa, sacerdoti che ammazzino una porca pregna.
Nella lunetta da un canto villani incoronati di quercia, con falci in mano, ballando, sonando e cantando, per l’invenzione del frumento. Nell’altra lunetta donne con lampade accese, e fiaccole, che cerchino Proserpina.
Invenzione di Cosimo Bartoli a Messer Giorgio Vasari per Messer Luca Torrigiani l’anno 1558
Mr. Giorgio,
io ho pensato più volte al caso di Luca, e mi pare che non se li possa dipigner meglio, che il caso di Dedalo et Icaro, e però io farei per principale cosa un Dedalo con un paro di grandi ale che le presentassi a Cuma nel tempio di Apolline. Il tempio arebbe a essere sopra un monte rilevato però si potrebbe fingere Dedalo che salisse verso il monte, portando dette ale verso il Tempio. Farei ancora da uno delli lati la marina e sopravi Icaro che struggessi le alie da’ raggi del sole cadessi nel mare vicino alla Città di Napoli dove pur potresti fare prospettive di paesi, di tempi, di città e anco varii personaggi, che meravigliandosi e di Dedalo e d’Icaro, stessino a vedere; et in questo modo Luca per Icaro potrebbe mostrare che non gli riesce cosa che voglia, e per Dedalo come un fatto è vero che gli riesce il volare con l’alie, et arrivare ove più desidera, ma che dovrebbe anco, arrivato al destinato loco, conservare il tempio alli Dei come fece Dedalo e non voler sempre la baia nel modo come fa, che Dio l’accontenti.
Cosimo Bartoli

Arezzo, Archivio Vasariano, 31, c. 158. Copia di Giorgio Vasari nipote (Del Vita 1938, pp. 308- 310).