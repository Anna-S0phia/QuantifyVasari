INVENZIONI PER PANNI D’ARAZZI DEL MARCELLINO
Illustrissimo et Eccellentissimo Signor Principe Signor mio observandissimo,
Il priore delli innocenti, amicissimo et intrinseco mio, quanto esser si possa, mi ha ragionato che l’Eccellenzia vostra desidera farsi tessere alcuni panni d’arazzo ricchi per ornamento della camera sua, e vi amerebbe drento ritratta alcuna storia antica di Re o de’ Persi o de’ Medi, o d’altri celebrati, che fosse bella e piacevole e da quel luogo. Io ho ricercato nella memoria mia e nelle lettere se, o di Ciro, o di Cambise, o di Dario, o di Xerse o d’altri, vi fussi quello che si desidera, e in vero, o per non sapere io tanto, overo per non vi veder drento quello che si ricerca in cotali ornamenti, per essere per lo più cose barbare, né così bene infra di loro conservate, non ve ne ho trovata niuna che molto mi piaccia; massimamente che queste cose di pittura mi pare che allora sieno graziose e piacevoli quanto più s’accostano a’ poeti che fantasie: percioché la pittura e la poesia hanno molta similitudine infra di loro, né quello che sta bene nell’una e piace, quasi sempre nell’altra diletta, e così, in contrario, parmi ancora che la pittura nuova piaccia molto più, quando della storia dipinta si ha alcuno lume da sé. Percioché facilmente da quello che tu ne fai vi si riconosce dentro tutto il restante, cosa che assai aggrada a’ riguardanti, ché ciascuno da per sé pare imparare senza aiuto d’altrui. E così, ove è ben figurata et atteggiata una cotale storia, porge diletto all’occhio et a l’animo insieme; mentre dove un’altra, non così conosciuta, può bene dilettare la vista per virtù dello artefice, ma l’animo non vi si sadisfarà drento giamai, non vi conoscendo o non vi riconoscendo cosa alcuna, il che dubito non advenisse a queste storie barbare s’alcuna però ve ne fussi da piacere, e perciò io sarei d’animo che non fussi sicuro il discostarsi da quelle delle quali molti hanno notizia.
Tra le quali nelle greche è la storia, overo la favola, di Teseo e di Atene, del quale molti poeti hanno onoratamente favoleggiato, o gli altri scrittori l’hanno estremamente lodato, li cui fatti sono assai ben chiari e chi ne ritraessi quelli che hanno più del poetico et insieme del grazioso, per mio adviso non farebbe male. Narrano fra le altre cose i poeti di lui che egli propose di voler prima morire, che un crudelissimo tributo che ciascuno anno la città d’Atene era forzata mandare in Creti a Minos re, più vi si mandassi, e si offerse al padre re, pronto di voler liberare la sua città da sì grave incarico. Imperoché avendo avuto Minos, re potentissimo e che signoreggiava gran parte della Grecia e tutte l’isole di lei, gran guerra con li Ateniesi, et avendoli spogliati del dominio e quasi stretti ad assedio, furono forzati ricever da lui que’ patti che volle il vincitore; e non quelli che parevano umani e che egli gli costrinse a mandargli ogn’anno per alcun tempo per tributo sette de’ più nobili e più belli giovani d’Atene, et altre e tante donzelle di qualità pari. E dicevano gli Ateniesi, che sempre come crudele lo abominarono, che si guardavano per vivanda dal minotauro, che era quel mostro nato di Pasifae, moglie di Minos e d’un toro ella aveva bestialmente amato.
Ora, come si dee credere, questo accordo molto dispiacque alli nobili Ateniesi, e più il secondo anno che il primo che a loro miseri toccava il peso di cotanto male e molti di loro ne odiavano il Re Egeo, che di così grave carico andava libero. E quando l’anno si mandavano questi meschini, il pianto et il lamento si sentiva per tutta la città et erano accompagnati da’ padri e dalle madri e dalli altri cittadini insino al porto, come un pubblico mortorio di vivi.
Teseo adunche con tale animo, preso commiato dal padre, con promessa, come si dice, d’esserne aiutato da Venere, ne andò in Creti e si presentò al Re esponendoli quanto fussi venuto a fare. Dove, alla presenzia era anco Ariadna figliuola di Minos, la quale, non prima ebbe veduta la bellezza di questo giovane, che di lui fieramente s’innamorò; et amando, e temendo della vita di lui, con l’aiuto di Dedalo, ingegniosissimo artefice, trovò modo come egli, entrando nel laberinto, donde egli non sarebbe altramente uscito, potessi, vinto il Minotauro, ritornarsene salvo. Il che essendoli felicemente succeduto, vinta da soverchio amore, messo ogn’altra cosa in abandono, seco dispose d’andarsene.
Fuggendo adunche velocissimiimente Teseo per mare, con la fanciulla che lo seguitava pervenne all’isola Dia altrimenti Naxo. Dove la misera Ariadna, avendo apena cominciato a gustare i frutti soavissimi d’amore, da lui in quella isola fu lasciata dormente, e dove destasi, e vedendosi da lungi Teseo, che quanto più poteva con le vele e co’ remi, si studiava di fuggire, quanto ella fussi dolente non si potrebbe contare apieno. Ella si doleva invano della crudeltà dello amante dello ardir suo, della mala, fortuna con quelle parole e con quelli pensieri, che si può pensare, che in quello stato così acerbo, li sovvenissimo. Nella medesima isola, ma da altra parte, venne Bacco che, innamorato, ne andava cercando, seco menando suoi satiri, sileni, ninfe, baccanti et altri devoti sonando e danzando come è descritto dalli poeti.
Teseo intanto, come si aveva dimenticato di tor seco Ariadna quando si partì di Naxo, così, per vendetta procuratoli dalli Dei del fatto commesso, si dimenticò di mutar vela alla nave sua. Percioché, partendosi esso d’Atene, Egeo suo padre, quasi andando il figliuolo a manifesta morte, né volendo così onorata impresa contrastarli, li fece fornir la nave di vele aere che significassero il dolore in che egli rimaneva, con imporli espressamente che, al ritorno suo, se salvo tornasse, le nere in bianche mutasse; acciocchè, di lontano vedendole, quanto prima avessi la felice novella del figliuolo salvato. Il che egli dimenticatosi di fare, e da lungi scorgendole Egeo, il padre credendolo morto, vinto dal dolore, da un alta torre si gettò a terra e così fu vendicata Ariadna, secondo che ella, aspettando d’ora in ora la morte, aveva domandato alli Dei.
Giunto poi Teseo al porto d’Atene, smontato di nave, subito fece sacrifizio alli dei del luogo ringraziandoli del suo ritorno salvo, et in questo in Atene si menava la pompa funebre del morto re; e così in uno medesimo tempo era dolore et allegrezza mescolata in Teseo, e nell’altra buona gente della città; et egli di comune parere fu eletto nuovo re dove poi, come nelle storie si legge, beneficò et accrebbe molto la sua città che fu poi sempre infra l’altre onolatissima.
Ora questo, che brevemente abbiamo racconto di Teseo, si potrebbe molto bene accomodare in cartoni per panni d’arazzo partendo questa favola in cinque storie, più e meno secondo che bene venisse, et in quelle che più si potessino adornare, e più piacere. Et in prima giudicherei che molto leggiadro riuscisse il ritratto di quello orribile tributo, dove fussi dipinto il sito d’Atene, il porto Pirèo con quelli promontori che vi si vedono descritti apunto, perciocché si vedrebbono dipinti sette giovanetti di bellissimo aspetto e nobili, ed altrettante vezzose donzelle di simile qualità, meste ne’ sembianti, et insieme le madri, i padri e li altri attenenti e finalmente tutto un popolo mesto che li accompagnassi al porto. Lascio or pensare a Vostra Eccellenzia se in questa storia un buono pittore arebbe dove adoperare l’arte, et acquistare loda. Vi farò assai figure meste, altre più et altre meno, secondo che più o meno fussino congiunti a quelli miseri; senza che il riconoscere Atene et il suo porto e li altri luoghi di quella provincia, che per le storie sono assai conti, diletterebbe assai.
La seconda storia vorrei che fussi l’isola di Creti con segni da riconoscerla, che anco questa si sa come a quel tempo stava, ritraendosi il re Minos con la corte sua in quella gravità e maestà che si tiene che egli fussi. et insieme Pasifae, sua moglie, e Ariadna, vezzosissima sua figliuola, che sopra un lettino morbidamente si sedessero, e Teseo insieme che, riverente et ardito, si apresentasse al cospetto del Re aprendoli quello che fussi venuto a fare, e Ariadna, che così fiso il guardassi, che apparissi che dalla bellezza di lui si sentisse punta. Questa parte si potrebbe molto ornar e di figure e d’effetti da chi li sapesse bene condurre; che in questo consiste il buono et il bello della cosa.
La terza storia, a mio parere, vorrebbe essere la battaglia di Teseo con quel mostro drento al laberinto, et il re e la fanciulla con la madre in atto che, attentamente guardando, mostrassi tema del pericolo in che era Teseo e, dove fussi bisogno, si disegnerebbe la battaglia e l’altre cose più particolarmente.
La quarta sarebbe l’isola di Naxo aspra montosa e diserta e Teseo già lontano nel mezzo del mare, che veloce fuggisse via con le vele nere, et alla riva del mare la misera fanciulla, scalza mezza nuda, senza ornamento di capo o di petto, che attonita in guisa . . . stupida riguardasse il mare, con li ornamenti suoi in terra, tanto oltre, che il mare gniene battessi e li facessi ondeggiare. Da l’altra parte si dipignerebbe Bacco, in sembiante di chi cerchi cosa che molto desii di trovare, allegro come cane in su la traccia, con quelli suoi ministri con cembali, nacchere, cornetti et altri simili stromenti che si dipingono ne sacrificii di Bacco; e questa, a mio giudizio, sarebbe molto bella dipintura.

La quinta et ultima storia sarebbe Teseo, giunto nel porto d’Atene e sceso sopra il lito che sacrificassi, per il felice ritorno, et apresso il nunzio publico della città col caducèo, che, lasciando lo prima sacrificare, li significasse di poi il caso seguito di Egeo; e di sopra intanto, nella città, si vedessino celebrare le esequie del morto Re, et insieme la pompa funebre che è materia da allargarvisi con l’arte assai.
Questa storia, come dissi nel principio a Vostra Eccellenzia, non la dò per nuova, ma per bella, per leggiadra e per piacevole, avendo in sè quelle parti che mi pare si convenghino a pittura. Percioché a mio grudizio chi dipinge cosa non punto conosciuta, o da pochi, non diletta ugualmente, massimamente faccendosi cotali ornamenti a pompa e sodisfazione delli più; et anco li maestri, li pittori, che più gente dilettono, ne sono più aggraditi. Nè mi muove punto se forse questa storia fussi stata dipinta da altri, che sempre più mi piacerà quanto e quante più volte più e meglio, ritratta sarà. E questo è quanto al presente m’è occorso disegnare a Vostra Eccellenza Illustrissima la quale, et in cosÌ fatte cose et altrove, dove ella giudichi che io sia buono, si degni di comandarmi, che sempre mi troverà prontissimo a servirla, che Dio la guardi
Giovan Batista Adriani Marcellino Servitor di Vostra Eccellenzia Illustrissima

Arezzo, Archivio Vasariano, 31, cc. 150-153, lettera di Giovanni Battista Adriani a Cosimo I. Intitolazione di Giorgio Vasari.
