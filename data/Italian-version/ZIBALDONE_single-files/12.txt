N. 12.
INVENZIONI DI OPI
Messer Giorgio Carissimo,
poiché avete fatto nel palco della sala la Castrazione di Celio, a me pare che nelle camere principali voi abbiate a fare prima qualche cosa della moglie di Saturno, cioè di Opi, o Berecinzia, o Pale che gli antichi se la chiamassino; e di poi del nascimento di Giove e però io farei nel quadro grande della camera questa Opi in su una carretta tirata da quattro leoni; e li farei in capo la torre per corona et uno scettro in mano et una veste piena di rami di arbori e di fiori, fareli 2 o più sacerdoti che li andassino innanzi l’uno sonando le nachere, l’altro le cenniamelle, fareli innanzi ancora duoi Coribanti armati che sonassin cimbali; e li farei alcune sedie atorno vote come le descrivevano gli antichi. E se voi volete sapere il significato di queste cose, ancorché io mi persuada che voi le sappiate, per ridurvele a memoria dico brevemente, che gli facevano la corona turrita; perché essendo ella tenuta per madre delli dei, e per conseguenzia padrona del tutto, volevano dimostrare che ella aveva in protezione tutta la terra; che altro non sono le Città e le Castella per il mondo se non corona d’esso mondo o d’essa terra che dire ci vogliamo. Facevoli la vesta piena di rami e fiori per dimostrare la infinita varietà delle selve, de’ frutti e delle erbe che produce la terra in benefizio de’ mortali; facevali lo scettro in mano per dinotare i regni, le potestà e le richeze della terra, e che a lei stava il poterne arrichire chi più de’ mortali; li pareva facevoli il carro tirato da leoni per varie significazioni; ma quella che più mi piace è che suolevano di mostrare, che si come il leone che è il Re di tutti gli altri animali quadrupedi veniva legato al giogo di questa Dea, così i Re et i Principi degli uomini si avessino a ricordare che essi vengono sottoposti al giogo delle leggi.
Facevanli le sedie vote atorno per varii significati, ma principalmente per demostrare a’ principi che hanno cura de’ popoli, che alloro si apartiene di non star sempre a sedere in ozio, ma lasciare le sedie vacue, stando ritti et intenti a’ bisogni de’ popoli o vero perché si avessino a ricordare che alcuna volta avevano a lasciar quelle sedie de’ loro regni vote di loro stessi per morte o vero perché sopra la terra sono molti luoghi voti inculti e non esercitati.
Facevanli i Coribanti armati per dimostrare che a ciascuno buono si appartiene il pigliar le armi per difesa della terra o patria sua.
Facevanli i sacerdoti con le nachere e per esse nachere intendevano i duoi emisperii del mondo, in tutta duoi i quali si vede consistere la machina della terra, e per le cembanelle intendevano gli istrumenti atti alla agricultura, et erano di rame perché quelli antichi e primi nostri padri, come sapete, non avevano poi ancora trovato il ferro ma si servivano per lavorar la terra del rame.
Chiamaronla Opi che significa aiuto, soccorso; quasi che aiutata la terra dalli agricultori renda loro migliori i suoi frutti e più in abondanzia.
Berecinzia da un monte o castello detto Berecinzio nel quale era molto adorata e reverita in Frigia. Rea perché in greco Rea significa quel che i latini chiamon Opi e noi aiuto o soccorso.
Cibele perché da uno uomo chiamato così furon istituiti i suoi sacrifici, o veramente, secondo alcuni, da un castello nel quale i sacrifizii suoi furono primieramente trovati.
Fu ancora da’ pastori chiamata Pale, perché ella come dea della terra prestava pascoli alle greggi et alli armenti.
Voi avete poi li altri 4 quadri ne’ quali non volete se non una figura per quadro e perché la Terra ha bisogno per produr le cose delle quattro stagioni dello anno, io ve le farei ...
Inverno - Farei uno vechio scuro di faccia magro, abbrividato inculto e malvestito.
Primavera - Una donna giovane lieta ridente con fiori in ambe le mani, che ne spargessi per tutto, baldanzosa e bella quanto io potessi, in veste verde.
Estate - Una matrona con spighe di grano in mano e con veste ranciata.
Autunno - Uno giovane bello con un corno di dovizia, che lo versassi pieno di tucti i frutti della terra e ne fussi liberale a ciascun vivente.
Di Giove parlerem altra volta, intanto avete che disegnare questo, piacendovi.

Arezzo, Archivio Vasariano, 31, c. 25, autografo di Cosimo di Bartoli, intitolazione del Vasari (Del Vita 1938, pp. 70-73).
