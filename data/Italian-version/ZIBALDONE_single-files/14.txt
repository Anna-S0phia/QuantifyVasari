N. 14.
[INVENZIONI PER LE PITTURE DEI QUARTIERI MEDICEI]
Farete nel mezo la ritornata di Cosimo vecchio nella patria con molti cittadini e plebe, che gli venga fuor dalla porta incontro con ulivi e palme et una taninera con le infrascritte parole:
PATRIAE PATER SALVE
Fareli una Virtù che avessi per mano la Fortuna, quasi che in lui fussi virtù e fortuna in questa ritornata e, se qui avessino a mettersi lettere, ci metterei:
DUCE VIRTUTE COMITE FORTUNA
Ne l’altro quadro farete le tante edificazioni de templi, le quali egli stia a vedere et a dar disegni e la accompagnerei con la Diligenzia e la Religione; per l’una delle quali farei una donna con duoi pungoli e per l’altra farei una donna grave di età, vestita di un drapo d’oro con un lembo di essa vesta in testa e con una benda che gli cingesse la testa e se lettere vi vorrete, vi metterei:
DILIGENS IN RELIGIONEM PIETAS overo
DILIGENS IN DEOS RELIGIO
Ne l’altro farei Cosimo a sedere quando gli imbasciadori bolognesi li vengon a chiedere Santi, figlio di Ercole Bentivogli, e farei Santi giovanetto co’ cavalli, servitori et apparati datigli da Cosimo quando lo mandò al governo di Bologna; aggiungerevi la Astuzia, overo Sagacità, e la Animosità percioché, mediante la astuzia di Cosimo questo giovane prese animo e governò poi bene le cose di Bologna. Per l’Astuzia farei una donna che [ha] una face accesa nella mano manca dietro et uno specchio innanzi nella destra. Per la Animosità farei una donna con un leone, overo uno Ercole col leone; e se volete lettere:
SAGACITATE ANIMUM FACIT overo
SAGAX ANIMUM FACIT
Lo esilio lo farei che si partissi da Firenze e li farei la Forteza e la Prudenzia perché fu tanto prudente e forte di animo che egli, non si sbigottendo punto, seppe tanto operare che fu richiamato; e per la Forteza farei una donna apoggiata alla colonna come altra volta vi ho detto, e se volete lettere:
FORTES PRUDENTIA FATI NECESSITATEM SUPERANT

Ne l’altro lo farei con un monte di letterati atorno che gli porgessino libri e con statuarii che gli porgessino statue e cavagli e che egli donassi loro varie cose, e lo accompagnerei dalla Eternità e dalla Fama; per la Eternità farei una donna che avessi l’un de’ piedi sopra un cumulo di libri di statue e di armi e per la Fama, lo sapete, altri fanno una donna che suona due trombe a un fiato; e se volete lettere vi farei :
UBIQUE SEMPER
Quanto al Duca farei nel mezo, volendo serbar la guerra di Siena per la sala grande, la rotta di Montemurlo con molti prigioni, che gli fussino condotti inanzi: e l’accompagnerei con la Presteza e con il Valore. Per la Presteza farei una donna che caminasse e con due grandi ali alle spalle, per il Valore un giovane armato con il cappello di Mercurio in testa, con una palma in la mano manca et una spada nella destra e se volete lettere:
CAELERI VIRTUTE
Ne l’altro farei la edificazion della Elba, accompagnandola con la Sicurtà e con uno Nectunno per mostrare che quel sito, mediante il favor di Nectunno, tien sicuro lo stato di Sua Eccellenza. Per la Sicurtà gli antichi facevano una donna a sedere che aveva una celata in testa e con un braccio si appoggiava ad una asta e se volete parole:
PELAGI SECURITATE
Nell’altro il soccorso dato a Serravalle: farei lui che comandassi a certi capitani e, sfuggendo la storia, farei una zuffa di guerra nella quale gli imperiali apparissino superiori e l’accompagnerei con una Providenzia e con una Bellona: per la Providenzia farei una donna che porgessi a Cesare una palma; la Bellona voi la sapete; e se volete lettere:
HOSTIUM FUGAM PROVIDET ARMATA PALLAS
Nell’altro gli farei atorno scultori et ingegneri, a’ quali egli commettessi la cura delle fortificazioni dello stato e lo accompagnerei con un Mercurio et un Dedalo; e se volete lettere, vi scriverei:
NATURA AB ARTE INGENIO SUPERATUR
Nell’altro farei la cacciata dei Cardinali quando erano in Firenze, e la accompagnerei con la Verità che scoprissi insidie, e con la Innocenzia; per la Verità che scoprissi le insidie farei una ignuda e bella donna, che levassi dal volto di una brutta vechia una bella maschera; a la qual vecchia farei il ventre d’arpia che finissi in brutto serpentaccio e la accompagnerei con questo motto:
INNOCENTIA A FALSIS IMAGINIBUS ILLESA
La Innocenzia, una donna vestita di bianco con un agnellino. E se pur questo vi paressi cosa invidiosa, il che non credo, in questo scambio farei una Pisa che reverente fussi onorata da Sua Eccellenza di fiori, frutti e frondi. Dipingon Pisa per una donna vestita di velluto chermisi, con molti scolari e gruppi, con una acconciatura di capelli all’antica, con mazochio e con un cappelletto che su vi sedeva, per cimiero, una volpe con una targa sotto la zampa, dentrovi la croce bianca in campo rosso; et in sua compagnia farei un tritone con una cimba marittima, che tutto intenderei; e per le edificazioni, restaurazioni e studio riordinato in Pisa, con questa accompagnerei un gran vechio, per lo studio della sapienza, con libri in mano et instrumenti, et una Reverenda Matrona, la quale io intenderei per la universale Scienza; però le farei a traverso del petto il zodiaco, le alie in capo per le cose del cielo, et atorno vari instrumenti matematici et astrologici e filosofici: e lettere vi farei:
ANIMI OBLECTAMENTA
E quando pure la cosa dei Cardinali vi piaccia, voi potete fare più abondante la storia delli ingegneri mescolandovi queste cose e mi servirei delle parole
NATVRA ecc.
Al Signor Giovanni farei nel mezo la passata della Adda con il Cardinale de’ Medici insu la ripa, che con molti Signori e Capitani si maravigliassi di tal passata; farevi il vechio fiume d’Adda e del Po, che di ciò si maravigliassino, farevi gli inimici che fuggissino la sua furia e l’accompagnerei con un Marte e con una Victoria e, se lettere, direi
VICTOR MAVORS.
Nell’altro farei il riscatto di San Secondo, che farei una zuffa mezza fuori e mezza dretro di una terra dove gli inimici si fugon e l’accompagnerei con la Audacia e con lo Onore, per l’Audacia uno Ercole con leone, per l’Onore un giovane vestito d’arme all’antica e, se lettere:
AUDAX ET ALACER VENIENS VICIT
Ne l’altro farei la presa di Caravaggio et il Signor Giovanni a cavallo farei in mezzo ad una moltitudine di fuochi e d’armi inimiche e lo accompagnerei da una Fortuna e da una Virtù e per parole farei:
ILLESA VIRTUS
Nell’altro farei quando egli sul ponte rozo fra ’l Tesino e Biegrassa lo difese a malgrado delli inimici e lo acompagnerei da una Animosità e dalla Fortezza; per la Animosità farei una donna o un giovane nudo che assaltassi un leone, per la Fortezza un Ercole con Anteo e, se volete, lettere:
ANIMOSUS ET FORTIS
Nell’altro farei quando egli ha passato da banda a banda lo armato cavaliero e che il tronco piccolo gli è rimasto in mano dalla lancia; e lo accompagnerei dal Furore e dallo Impeto. Per il Furore farei un giovane rosso in viso che corressi armato con una face accesa nella sinistra et una spada nuda nella destra; per lo Impeto farei una furia di vento che piegassi quercie e pini o un giovane robustissimo che le facessi cadere, e per parole:
FUROR ARMA MINISTRAT

Arezzo, Archivio Vasariano, 31, cc. 31-32. Copia da Cosimo Bartoli.