Molto Magnifico Signor Cavaliere. Io ho ricevuta la vostra del 14 del presente, e del medesimo dì voi arete avuta una mia; et ho caro siate giunto a salvamento e benveduto et aspetto da voi sapere un poco più i particulari, che quella lettera era scritta subito alla arrivata vostra. Così arete inteso per la mia, come io avea riscosso le lettere del cambio, e come tutti i danari, che avea avuti da voi e dall’opera, con questi si erano messi in sul Monte in nome vostro, che furono fiorini 1228, ma per far numero tondo, feci infino in fiorini 1230; la cedola l’ho appresso di me e così la supplica, che riebbi da Benedetto Busini, e tutto vi serbo. E quando verranno gli altri danari, farò di mano in mano il medesimo e del Buonarrota vi dissi che pagherebbe al tempo e che arebbe voluto gli ducati dugento fussino di moneta, che così dice esser rimaso in concordia con voi; et intorno a questo non accade replicare altro: voi direte quel che vi occorre. Voi mi raccomandasti certe monache di Arezzo, credo le Murate o di S. Benedetto, voi sapete voi quali, per conto di certe fìnestre di due casette vicine, che riuscivano in su l’orto loro e scoprivano tutto. Noi commettemo a Francesco Capponi, che vi andò commessario, che vedessi in sul fatto come la cosa stava et che rimedio vi fusse più facile e più convenevole. Ora e’ ci scrive aver tutto veduto e che le finestre in effetto non stanno bene, ma che ci è difficultà, essendo le case livellarie di coloro, a tor loro i lumi, e sarà cosa un po’ violenta, e tanto più che questo nasce che le monache si son fatte inanzi avendo comperate quelle fornaci che voi mi diceste già; e che se si potessi fare che le monache si ripiglassino i siti da coloro, facendo lor buono quel che convenisse, questo sarebbe il più giusto et più ragionevol modo – et è vero. Ma le monache dicono di non avere il modo: egli dice che elle potrebbono. Èmmi paruto dirvene un motto, che invero guastare una casa ad uno che non ha fatto questa finestra poi, ma vi erano prima et inanzi che le monache vi entrassino, potrebbe essere che si durasse fatica a farla passare al principe, se coloro si risentissino o gridassino punto. Pure si farà quel che si potrà in benefizio loro, ma non si moverà cosa alcuna, fino che non ho risposta da voi. Il Bronzino sta male et è vecchio e par da dubitarne. Dio l’aiuti che è buon uomo. Dio con voi. Se vedete monsignor Sangalletti, baciateli le mani in mio nome, che gli son servitore, et così a monsignor Protonotario Medici etc. Di Firenze a 22 di novembre 1572. Tutto tutto vostro Don Vincenzo Borghini Al Molto Magnifico Il Signor Cavalier Vasari Giorgio, Pittore et Architetto Excellentissimo. Roma. 