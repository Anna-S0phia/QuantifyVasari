Molto Magnifico Signor Cavaliere. In risposta della vostra de' 30 di gennaio, la prima cosa vi dico che per la recomandazione di Raffaello Griselli io vedrò quel che si potrà fare, perché dubito che non si sia fatto un rinvestimento d’un fidei commisso dello spedale per un lascio fatto, e se così è ci arà gran difficultà. Egli arebbe potuto averle facillissimamente e per stangheggiare 3 o 4 scudi, ce li metterà di più et altre spese e gabelle, e pur che le possa avere. Io ci farò quel che potrò; non vi posso dir per l’appunto, perché non ci è chi maneggiò questa faccenda. Quanto al resto della lettera, ho piacere intendere che le cose vi passino prosperamente, e prego Dio che ancor di bene in meglio le feliciti e che non vi manchi aiuti, n’ho gran contento, ancorché non ne potessi dubitare E vedete pure di spedirvi e sopra tutto star sano. Quell’altra faccenda mia in verità non n’ho fretta, seben caro arei che si spedisse, ma più caro adagio e bene che presto e male. E quanto che colui si immagini mirabilia o sospetti che ci sie sotto qualche gran cosa, egli è securamente in errore; che il valsente di tutta la parte et dello immobile non credo sia troppo più, o forse v’arrivi appena, di 1000 scudi. Ma per l’ultima vi scrissi di questo a bastanza, el signor Concino ve ne dà buona speranza. E di Jacopino vi scrissi che aveva risposto, e se gli era replicato che sollicitasse. Ma mi par vedere che non si finirà prima che a maggio, nel qual tempo dice avere gli assegnamenti. Pare che il Gran Duca vada megliorando; ma l’accidente fu grande e da non n’aver troppo spesso, e la sorte del male è cattiva e da starne in timore. Pur vegniamo incontro al buon tempo, e dubio non è che quest’anno questi freddi strasordinarii hanno fatto nocumento a tutti i corpi, chi per un verso e chi per un altro; che il troppo freddo è nimico della natura. Et io n’ho sentito e sento un poco agli occhi, che non mi mancherebbe altro. Iddio aiuti tutti. Di Firenze a 7 di febbraio 1572. Tutto vostro Don Vincenzo Borghini Al Molto Magnifico Signor Cavalier Vasari messer Giorgio, Pittore Eccellentissimo appresso di Sua Santità et mio osservandissimo. Roma. 