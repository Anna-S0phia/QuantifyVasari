Magnifico Messer Giorgio mio et onorando. Io sono tornato dal mio viaggio e ho fatto tutte quelle cose che vi dissi voler fare, eccetto che non sono passato d’Arezzo; perché trovandomi alla Badia Tedaldi, ebbi nuove della morte del nostro abbate, siché io venni volando a Firenze. E questa è per dirvi che io sono vivo, sano e parato a’ commodi vostri sempre, e sono in Firenze; e di più per ringraziarvi del servizio fatto e buono animo mostro a maestro Giorgio tessitore d’oro, affezionatissimo vostro e uomo dabbene e ingegnoso et amico mio. E' mi è venuto a trovare, ringraziandomi di quello avevo scritto per lui; e dicemi che si tiene d’esservi obligatissimo, e ha gloria (per dir così) d’una lettera vostra. Ora io non ve ne dirò più nulla; perché avendolo trovato poi vostro amico, che io non sapevo, e avendo voi cominciato a farli piacere, vorrete per l’un conto e per l’altro seguitare e così ve ne prego. E se opererete per quello potete, che i lavori, che si commettono qui ne’mercanti, vi si aggiunga che si lavorin per le man sue, o facciate in modo che li venghino in mano, farete un’opera santissima, bene a uno uomo che lo merita, che ve ne farà onore, e amico vostro o nostro che sia meglio dire. E' fa adesso per ‘l re di Polonia uno sparviere da letto d’oro e di seta d’un solo lavoro alla domaschina, cosa ricca e bizzara e di sua invenzione, e dico d’un solo lavoro, ché l’opera è tutta un telo da capo a piè, scorciato sì da capo, che viene acuto; e ne vengono fatti dua in spezie, che unendoli poi insieme tutti, e’ diviene come d’un pezzo, cosa brava. Questo vi dico, che sappiate, che ha ingegno e vale in questa arte. Io desidero sapere, come state, ancor che da messer Piero vostro per un mio compagno, che avevo mandato a Arezzo, ho inteso assai di bene; ma lo vogl[i]o sapere da voi. E ricordatevi, che io sono tutto vostro. E senza più dire mi vi raccomando, che Dio sia con voi. Di Firenze al primo ottobre del 52. Tutto vostro Don Vincenzo Borghini. Ricordatevi, che siate debitore della lettera passata, che non ho risposta; e hovvene debitore.  Al Molto Magnifico Messer Giorgio Vasari, Pittore Eccellentissimo in Roma. Nel banco di messer Bindo Altoviti. 