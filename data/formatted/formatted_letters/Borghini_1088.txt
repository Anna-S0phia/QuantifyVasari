Magnifico Signor Cavaliere Messer Giorgio mio. Io non so come voi vi fate costà: qua noi abbiamo molto strani tempi e neve e gragniuole, e due dì fa si stava al fuoco come d’un bel gennaio, e siamo si può dire alle fine d’aprile, e cominciarono questi freddi si può dire di settembre, tanto che abbiamo avuto poco meno che un verno di otto mesi, che non può essere che non sia di gran danno a’ corpi umani. E se i tempi andassero a ragione, crederrei che il nostro Gran Duca la facesse molto meglio di quel che fa; ancor che il Concino mi disse non ier l’altro esser stato seco e che gli parea stesse assai bene e che parlava intelligibilmente; ma sapete, queste scese or crescano ora scemano e fanno gran varietà, et i tempi l’aiutano. Ier mi scrisse maestro Baccio, che gli leggerebbe certe cose che io gli avea mandate, non già perché gliele leggiesse, che pure è segno di stare da poter negoziare. Questo dico, perché se ne parla variamente. E Dio ci aiuti. Stetti ieri col principe un pezzo, ma non me ne disse cosa alcuna, che l’altro dì venne da lui a ragionarmene, ma forse non volea allungar i ragionamenti, che avea da negoziare. Questo è quel che per ora vi posso dire. Ho questa settimana due vostre; et poi parlai col Concino, che quanto alla cosa mia raffronta col detto vostro. Di grazia sollecitatela, che io ve ne prego, che non mi par veder l’ora che la si finisca, che al manco la portiate con voi. Voi non mi rispondesti mai nulla di quelle reliquie del Boccaccio, che caro arei si vedessi se in que’ frati di San Alesso è nulla, come vi scrissi, et di que gusci degli agnus dei vi ricordo. Il Perugino vi saluta; dice avervi scritto, e che non gli rispondete; non sa, s’avete collera seco. Voi mi fate ridere, messer Giorgio mio. Voi avete costì la fonte e la cava, o chiamatela come voi volete, delle inscrizioni, delle invenzioni, delle anticagle, delle gentilezze, che è Roma, e mandate qua per inscrizioni e lasciate i banchi e le botteghe grosse, per ire dietro a rivendugloli. Che volete voi che io vi dica: l’inscrizione mi par bella e buona, et tutta ha a dipendere da quel che vuole che vi si scriva chi l’ha da fare; et però bisogna esserne con que’ del papa e contentarne lui e loro. Nella mandatami non mi piace l’ultima parola (Perficiebat), riferendosi al papa come fa, e direi Perfecit (se bene anche può stare) o absolvit. Se altro arò da dirvi, questa altra settimana lo manderò, che la considererò meglio. Ma non credo aver che dire, perché sta bene. Dio con voi. Di Firenze a 25 d’aprile del '73. Don Vincenzo Borghini vostro. È venuto al servizio del cardinale nostro costì il nostro vicario e proposto, messer Guido ser Guidi, fratello di messer Antonio segretario, che è molto mio. Visitatelo e molto me gli raccomandate, che l’amo assai e merita d’essere amato. Al Molto Magnifico il Signor Cavalier Vasari Messer Giorgio, Pittore Excellentissimo appresso a Sua Santità. In Roma. 