Magnifico e carissimo messer Giorgio. Io vi scrivo per l’ordinario quasi ogni dì e tengo una vita da romiti: perché la mattina io piglio una coppia d’uova e poi la sera ceno all’ordinario, talché con questa regola io mi posso trattenere e leggere e scrivere tutto il giorno, che altrimenti non potrei. L’animo mio era di tornarmene stamattina, ma egli è tanto piovuto, che penso che le strade sieno molto cattive in certi luoghi qua, come sapete, e mi danno gran noia al cavalcare rispetto alle reni; però attenderò, che le si rassettino un poco. Basta, che al più al più lungo o io vi sarò giovedì sera, che mi partirò dopo desinare, o venerdì mattina innanzi la campana; e se prima bisogna, accennate, che io volerò subito. Ho gittato un po’ di renella senza dolore. Quanto a quello che mi dite della Duchessa, Ella è sotto la TEMPERANTIA, non sotto la Pazienza, et è proprissima; talché non è possibile in quanto all’esprimer la forza di questa Virtù trovar cosa né più approposito né più propria, che un giovane di quella e... in quella grandezza e commodità fuerit o vixerit VNA contentus, e mi tr..., et è stato di grandissimo esemplo e contentezza. Pazienza è un’altra cosa e consiste ne’ negozii publichi in dissimulare i disp... insulti per aspettare il tempo e non fare le cose a suo disavvantaggio sotto..., se ben mi ricordo: le azzioni trattenute e le pratiche con papa Paulo Quarto... la pazienza del Duca fu divina, che tenne quel feroce cervello che lui medesimo sapeva offenderlo, se ben n’avea di continuo una voglia incredibile e non mancava chi a... all’ultimo ne mandò a gambe levate l’Aldobrandino e levò di grazia il Caraffa e tutti quelli che favorivano lo Strozzi et cercavono intorbidare lo stato Suo. Così salvò quello della chiesa e la quiete d’Italia con la Sua prudenzia e pazienza; siché rileggiete bene... e troverete, che gli è così. Ma se per altro rispetto quella non piace, questo non dà noia e potrassi mutare, ancor che a me non disdicessi che la continenzia e temperanzia del nostro Signor Duca si fussi mostra con far un po’ di memoria della Sua consorte, amata da Lui e madre di tanti figliuoli e per governo e per bontà donna rara. Considerate un po’ meglio: con tutto questo, la sadisfazione di Sua Eccellenza ha ire inanzi a ogni cosa. Voi arete, credo, poi avuto un’altra mia scritta ieri col disegno n. 6. E quanto alle istorie vi ho detto quelle che io vorrei; e se il disegno delle cinque vi piace, io ne ho ferme 3: una per Carlo V, che è la presa di Tunisi; una per Ferdinando, che è la difesa di Vienna l’anno 1529; l’altra per Massimiliano presente, che ha un po’ più manifattura, perché non avendo ancora pel poco tempo del suo regno fatto cose notabili, bisogna aiutarne una con qualche invenzione: e però farei queste, che in una compagnia gli fussi da tutti gli elettori et altri principi di Germania offerta la corona imperiale, et vi fussi il legato del papa con altri signori ecclesiastici e catolici, fra quali fussi la Pace, la Concordia, la Felicità etc. e nelli extremi del quadro farei intorno su alto fra certi nugoli neri e tempestosi la Discordia, Furie etc., che fussino fugate di quel paese: perché invero, essendo stato eletto tanto unitamente in questo tempo, che gli animi di quella provincia sono tanto discordi e mal disposti fra loro per la diversità e gara della religione, sentendolo contrario e di quel sangue, che loro non amano rispeto a Carlo V che gli tartassò bene, come sapete, fu cosa notabile. Ma bisogna aiutarla un poco (come vedete) con la invenzione. Serbate questa, che non ho copia di quello che io scrivo, se la vi piace, per poter fermare, benché facendone più o meno, queste tre le vorrei fare in ogni modo; pur serbate a l’ultimo quella di Tunisi. Io ho risposto fin qui a tutto quello che era ne l’ultima vostra de 18, eccetto che alle 4 statue, che vi penserò. Voi arete veduto quel che io vi scrivo sopra questo; et in questo mezzo noi ci vedremo. Io non ho avuto il disegno n. 7, che non mi lascia finire ogni cosa come io vorrei; pure io vo sempre stabiliendo l’invenzione. E perché vi viene 2 piramidi, se ben mi ricordo, elle torneranno bene; che ho pensato (come credo avervi detto) di dedicarle una per uno a 2 Virtù, che hanno alzata la casa de’ Medici a questa grandezza, Magnificenzia e Prudenzia, che risponderanno alle 2 dell’arco 6, che tengono et offeriscono alla casa d’Austria la corona imperiale. E però queste 2 Virtù le lascio ne l’arco XI. E come vedete, e’ non si può aver l’occhio a una cosa sola chi ha il pensiero universale sopra di sé. Dua cose vorrei da voi per l’arco n. 8, perché in effetto io ho paura che noi non facciamo, come s’è fatto ora in Santa Croce un capitolo generale. Però pensate prima, se nelle volte o vero cieli delle volte, che sono quattro, potessi venire 4 ovati grandi o altrimenti che facessino 4 istorie. Che andremo trovando 4 istorie publiche a proposito della religiosità di questo popolo e paese di Toscana. E quella che risponderebbe alla Religione di Santo Stefano sarebbe divina: che faremo la presa di Damiata, dove una banda di cavalieri Fiorentini, sendo crociati, portando l’impresa messer Buonagiunta, della pressa furono i primi che entrarono per forza in su le mure di Damiata. In una faremo l’edificazione di Santa Maria del Fiore, che è il più magnifico tempio di cristianità, e ne l’altre altre cose a proposito; et usciremo di tante capperuccie. Questa è la prima. La 2a, che voi sapessi un po’ più risolutamente dal Duca, se e’ vuole le cose di Siena, dico per Monte Uliveto et Ingiesuati, che non ci ho troppa fantasia, pur bisogna accomodarla al gusto di Sua Eccellenza Illustrissima. Mentre che io scrivo, io penso sopra le 4 statue del cortile, poiché io veggo che voi le vorresti, e ci ho difficultà, perché questo concetto tutto è in tal modo consertato insieme, che uscendone punto, si scompiglia tutta la matassa; et avendo a stare queste statue in su quattro canti e pilastri principali, che reggono tutto il palazzo, bisognerebbe 4 cose che rappresentassino 4 capi e proprietà, che in effetto reggessino ogni bene instituto e governato principato; e non si può mettere cosa che non sia in qualche modo tocca et accennata ne’ 2 archi n. 8 et n. 11, che sono fatti a questo proposito e tirono diritti a questo segno: pure, poiché voi volete in ogni modo tentiamo, se noi le potessimo accommodare, se non uscendo delle cose dette, che è impossibile, almeno variando in quel che si può i nomi et il modo, talché paia et esser può cosa nuova. E però ho considerato, che fra le molte cose che bisognano a fondar bene e reggere e mantenere uno stato, queste sono le principali, cominciandosi da quello, senza il quale non si può far cosa buona, Dio. Io metterei queste: pIETAS in Deum, PROVIDENTIA erga cives, CONSILIVM Bonum in rebus agendis, Mature FACERE in rebus bene consultis, che è temere Dio, carezzare i cittadini, consigliare con sapienza, eseguire con valore. E queste due ultime, che n’avevo ragionato per l’arco n. 11, se ben per via di discorso, poiché quello è copioso e forse aggiugnervi più darebbe disagio. Io fermerei queste, che sarebbono due statue di donne, PIETAS et PROVIDENTIA, 2 di uomini il CONSIGLIO et il FARE, che ben gli troveremo qualche nome a proposito. E se bene pare, che la Religione sia tocca n. 8 o, per dir meglio, espressa e dedicata quivi, questo però non nuoce, che è publica: dove questa si può dire privata et è in nome et anche in effetto un po’ diversa e finalmente, come ho detto, è quasi impossibil, quando e’ si è detto ogni cosa, poter dir più. Potrebbesi mettervi in cambio di Pietas in Deum INOCENTIA vitae, che è il viver virtuoso et onesto: considerate un poco anche voi. Noi non abbiamo ragionato di quella fonte da Lioni, se pensiamo di farla; poiché se non si facessi, bisognerebbe pensare di mettere quella HILARITA in qualche luogo in ogni modo, che sarebbe errore lasciare indietro questa, che è la Allegrezza publica necessarissima. Ma quando e’ non si facessi o per non multiplicar tanto, che si potrebbe ornar quel canto con ordine d’un magistrato, io la metterei nel ponte alla Carraia sopra quel’arco dove ha da passare sotto la principessa, cioè lungo Arno: però avvertiteci. Io dubito, che voi non abbiate a metter più tempo a legger queste mie che a farle: tanto mi pare esser lungo. Io vi dico, che se io non son solo, io non posso pensare a nulla. Serbatemi pur questa lettera, perché io sdimentico, subito che ho scritto, ogni cosa. Io sono al 2° foglio e non so che mi dir più. Io vorrei quel n. 7, perché, in effetto, s’io non veggo certi spazii, io non so né posso risolvermi. Ecco io penserei in quel quadro che è lungo br. 8 et alto 3, che in uno sono 4. Ritratti de’ vecchi di casa i Medici; in uno metterne 3, cioè il cardinale Giovanni felice memoria nel mezzo, a man destra il nostro, che è ora Ferdinando, il terzo a sinistra Ippolito: che si farebbono con certi ornamenti et angioletti, che fussino intorno agli ovati, talché e’ verrebbono ben compartiti. Ma io penso, che questo quadro sia doppio: cioè, che abbia corrispondenza dinanzi e di dietro; et ieri, quando feci quello schizzo di n. 6, m’avveddi, che dirietro a quelle istorie di necessità vi viene il medesimo vano, eccetto che a quella che viene sopra la prospettiva e quella che viene nel muro dirimpetto a San Sisto. Ma a quelle 3 che vengono sopra la via della Vigna e sopra la via di Mercato Vecchio e sopra la via de Tornabuoni, di necessità vengono i medesimi spazi dirietro che dinanzi; pur potrebbe essere, che in questo di n. 7 non fussi così, perché quella parte sola che guarda il teatro del mezzo avessi questo spazio, e quell’altre fussino occupate dal palco o volta de l’arco: però si considererà tutto, e voi vedete, se avete commodo con Vincenzo de Rossi, acciò si possi pensare a tutto. Bisogna anche pensare a mettere D. Garzia et D. Petrino. Io non posso più scrivere; et perché vi mando una bestia che mi avanza, et arete questa a buon’ora, et il mandato tornerà domattina, rispondetemi qualcosa a questa e quella di ieri. Dio con voi. Da Poppiano a 19 giugno 1565. Don Vincenzo. Al Molto Magnifico et Molto Eccellente messer Giorgio Vasari, mio osservandissimo. 