Molto Magnifico Signore Cavaliere. Oggi vi ho scritto un’altra lettera, e quando io l’ebbi mandata, mi ricordai d’una faccenda, della quale vi scrivo al presente e vorrei che usassi un po’ di diligenzia di ritrovar questa memoria, che sarà grata a tutta questa città et aiuterà un poco le cose del Boccaccio. Noi abbiamo ritrovato il suo testamento, nel quale e’ lascia a’ frati delle Campora certe reliquie, che gli avea provedute co’ fatica e per favor di gran signori, fra le quali era un pezzuolo della croce del Nostro Signor in una cassetta ogni cosa, la quale dice aver fatta far per tenervi dentro dette reliquie, la quale è verisimile che sia o messa a oro o dipinta, e sare’ facil cosa che e’ vi fusse l’arme sua, che è una scala d’oro con 4 scaglioni in campo azzurro, et è la scala non ritta, ma così a traverso. Ora vorrei che con ogni diligenzia si cercasse costì in San Alesso di Roma, che son que’ frati che erono allora alle Campora, che quando fu dato a noi quel luogo, ebbono in quel cambio costì San Alesso. E ne portarono via tutte le spoglie, che se la ci fusse oggi, non accadrebbe darne briga a persona, che lo saprei io. Vedete di grazia, messer Giorgio mio, se sene può rinvenir nulla, e potrebbe esser che dopo tanto tempo eglino avessino mutato il reliquieri o fattogli altro ornamento. Caro arò che se ne sappia qualcosa. E mi vi raccomando. Di Firenze alli 28 di marzo 1573. Don Vincenzo Borghini vostro. Arò caro anco saper se Monsignor di Reggio è costì in Roma, e quanto vi starà. 