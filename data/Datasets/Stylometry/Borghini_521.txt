Magnifico e carissimo messer Giorgio. Lunedì mattina vi scrissi una lettera lunga, lunga, che fu stamattina. Così ora, che siamo a una ora, l’avevo data a primo contadino che la portassi, quando, eccoti, uno da Firenze con X lettere, in modo che io mi son messo a rispondere, perché in ogni modo si digiuna. E lasciando stare lo scritto, vi dico, che ho caro, che la Academia abbia scritto. Se la Zuccha non si togleva via e non si imparava mai a notare, a questo modo e’ faranno pur qualcosa da loro; e voi avete fatto bene a scrivere e tutto mi piace, et appruovo. Ho carissimo, sia venuto il disegno di Taddeo, e ho caro vedere; ma non vorrei patissi per la via. Se mandate, che venga bene assettato, che mi sarà d’un po’ di passatempo: voi scrivendogli in questo mezzo, lo saluterete e ringrazierete per me. Quanto al disegno, fatto per me, sono certissimo che sendo vostro è fatto per me, non può essere se non bellissimo: parmi mille anni vederlo in atto, e ne scriverrò a Batista e domanderò un poco etc. Ho caro, che il Bronz[in]o abbia veduto, ma sarà cosa faticosa cavarne l’openion sua, se non per un modo che non lo posso far qui. Se sarò costì, lo potrò fare e farollo; ma egli è modesto e non direbbe se non bene: che in vero non lo truovo di mala natura. Ho bene avuto qualche volta paura, che non sia messo al punto, ma allo stringnere si reca sempre dalla parte del bene. In quell’altra lettera è notato della istoria di Iudit quello che mi occorreva; ma vi dico di più, che se avete quello ultimo disegno che io feci: quando Iudit parla a’ capi di quel popolo, io avevo fatto dua stanze: una a dietro, che era come una loggia, dove ella stava con le sue donne a lavorare, che la storia dice di queste sue damigelle, e lei si faceva incontro a quelli uomini e gli incontrava nella prima stanza e quivi parlava loro; et accanto in su la porta avea quella sua vecchia come per compagnia. Queste istorie vorrebbono aver molto il verisimile e quella naturalità, come potette andar la cosa in fatti. Ma questo è poco. Voi avete pur troppo belle invenzioni, ma ho voluto dir questo poco, perché di nuovo me ne ridomandate di quello avevo in concetto. Il disegno fatto, quando la mostra la testa, non bisogna mandarmelo, ma darlo a Batista che vi metta mano. Vorrei bene l’angelo in aria, che se n’andassi al cielo, finita l’opera, se così pare a voi. Io non vo’ dire altro, che vi parrà a 2 lettere per volta che io vi carichi troppo: però restate con Dio etc. Da Poppiano cominciata a 14, finita a 15 d’agosto 1564. Al Molto Magnifico et Excellente Messer Giorgio Vasari, Pittore et Architetto di Sua Eccellenza Illustrissima.  