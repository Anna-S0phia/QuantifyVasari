Magnifico messer Giorgio. Siamo alli 6 d’aprile a ore 24 e sonmi posto apunto a desinar e mentre che io mangio, detto la presente a ser Francesco per avanzar tempo, il quale, innanzi che e’ voglia andar più là, dice che si raccomanda a voi. Ora sadisfatto lui, tocca a me. Egli è parecchi sabati che io non ho scritto a voi né voi a me, ma bene ho saputo nuove di voi e voi credo di me. Io fui duo dì fa nello stanzino del principe, ove son messi su credo sette lastre, e riesce un bello stanzino, e lasciando star la vostra, che non ha a ire in comparazione in dozzina, né in disputa, e parlando delle sei, certe ve ne sono, nelle quali tutti son d’accordo e que’ de l’arte e que’ fuor de l’arte: la prima di maestro Giovanni vostro Strada, che ognuno per una voce la celebra per una ribalda cosa. Io non me ne intendo, pur per non parer più savio degli altri, dico anch’io come loro, et in vero la mi pare essi portato meglio ne l’ovato, non però che vi sia mirabilia mundi. Del resto ve n’è una parte lodata chi più e chi meno, una parte che si potrebbe dir: carpon brigata, cioè che non si lodano gran cosa, neanche si biasimano. Quella di Batista è riuscita molto bene e dopo la vostra l’ho sentita molto lodare, che ha buon rilievo et un colorito molto unito; così quella di Jacopino v’ha buon luogo. Io non dico per mia fantasia, ma quel che ho potuto ritrarre e da’ più e da’ meglio. Il Sanfriano non è riuscito gran cosa, non però male a fatto, ma di grazia cucitevi la bocca, il che, se io non fo io, è perché, mentre che io detto questa lettera, io desino ancora e non sarebbe il fatto mio cucirmela; ma come io ho finito, vedrete che io non dirò più altro; dico finito di mangiar, che voi non intendessi di far scriver. Seguita Santi di Tito, che ha pochissimo rilievo e non so che me ne dire. Il popoletto dice: “Hun”, cioè non si lascia intender, e chi volessi sforzar, credo che non direbbono gran cosa bene; il qual Santi ha fatto anco la storia del capitolo de’ Servi, della quale, perché per quel che scrivete a Vincenzo Danti veggo che ne avete notizia, non vi dirò altro. Sandrino ha mandato fuori la tavola del Jesù, et è buona cosa; ma voi sapete come è fatto il popolo, che ha proprio la natura de l’avaro, che non ha mai tanto che e’ non volessi più, et molti gastigan la moglie che non l’hanno. Questo dico, perché molti discorrono et sentenzono e Santi di Titano, che quando gli hanno a far poi loro, non farebbono il terzo. Pur altra cosa son gli occhi et altra le mani, et a questa ragione io, che non so far nulla, non arei a dir nulla. Carlo da Loro ha fatto un ovato che mi par una tavoluccia per un boto, ma egli è vechio e fa quel che e’ può, e forse più che e’ non può, e non gli avevano a dar questa briga fuora de l’età sua, che son cose da lasciar a’ giovani. Francesco ha usata gran diligenza nella sua che m’è stato piacer, perché si sbizzarrisce, e chi l’ha vista ne dice gran bene; ma bisogna veder l’aria della piazza; mi piace ben questo che non perdona né a fatica né a diligenzia. E questo è quanto vi vo dire intorno a questa materia, e sappiatene grado a una cheppia piena di lische, che, bisognandole cavare a una a una, m’ha trattenuto fin qui. Messer Giorgio, lanciando ora le baie e ragionando sul sodo, io desidero, quanto si possa, la tornata vostra in tempo che voi finiate questo anno la storia della sala, e loderei in buon dato che delle 3 cappelle di Sua Santità ne serbassi almeno una a l’anno nuovo, cioè che a l’ottobre che viene voi l’avessi a ritornare costì e finir con agio più presto che correr ora e far con furia, perché questo punto principale vorrei vi fussi ne l’animo che la storia della sala si finissi questo anno. Io vi veggo arricciar il naso e dire: “Io n’ho più voglia di voi”. Io lo credo, anzi lo so; ma che vi nuoce che io vi dica anch’io la voglia mia, se ben è minor che la vostra? Sappiate pur che questi signori n’hanno voglia, so che voi mi credete e da per voi conoscete tanto che non vo dir basta, anzi ve n’avanza, e pigliate tutto in buona parte; et di questo non più. Io non vorrei aver a dir di voi quel che diceva colui del nonno: “Il nonno promette, ma e’ non da”, vo dir che voi m’avete promesso di cotesti disegni et, Maria et montes, et se bene mi metto gli occhiali, non veggo nulla, in modo che io comincio a dubitar ch’el difetto venga d’altrove che da l’aver io la vista corta. Però allungate la mano, se voi non volete ch'el carico rimanga tutto adosso a voi, che chi promette et non attiene, voi sapete il resto. Qua si è detto che Sua Santità vi avea usato non so che amorevolezza; non ne sentendo da voi cosa alcuna, non lo crederrò, ma ben lo spererò. L’abbate di S. Paolo è qui, se ben non si partì con animo di passar di qua, ma il mal tempo ce lo spinse, e mi ha dato ragguaglio di voi e mi disse anche che voleva non so che disegno per una tavola d’un San Martino e del coro, o per me’ dire del poggiuolo del coro e del sagramento; ma arete tempo di veder quel che segue, che se non tornasse costì non accadrebbe pensarci. Io non dirò altro per ora et a voi mi raccomando. Di Firenze a 7 d’aprile 1571. Don Vincenzo Borghini vostro. Al Magnifico Messer Giorgio Vasari, Pittore et Architettor eccellentissimo apresso a Sua Santità. In Roma. 