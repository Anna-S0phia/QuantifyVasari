Molto Magnifico messer Giorgio. Da’ Romani in qua non sono stati scultori, pittori, architettori o ingegneri che abbino avuta la più grande, la più bella et la più onorata occasione di spiegare li ingegni loro, quanta avete voi altri alle mani dell’Alteza Paterna. Qual più bella occasione vi si poteva porger, ditemi per vostra fede, che quella che mi scrivete della nuova sala da servire e per li spettacoli e per i magistrati e per i forestieri? Dio ci ha dato il Duca Cosimo per conservazione et aumentazione et exaltazione di Fiorenza e li ha dato poi voi altri, che, come sue braccia e mani, possiate metter ad essecuzione gli onoratissimi, comodissimi e lodevolissimi concetti di Sua Alteza. Godete felici dunque di un tanto Padron, esercitatevi lietissimamente a onorar e Sua Alteza e voi stessi et a far vera la voce che Fiorenza non solo sia la più bella città di Italia, ma che vadia ogni ora vincendo se stessa di bellezza. Curzio è, come son io, tutto vostro e troppo ben sa, quanto siate amorevole. Però non fate queste scuse né meco né seco. Confortatelo più tosto ad espedirsi et avenirsene quanto prima, avanti che abruci il mondo. Sempre vi darò de’ fastidii, quando mi occorrerà. Vorrei il cavallino, et ser Speziale pagherà ogni spesa che occorra. Vorrei ancora 6 once di lacca, ma in superlativo grado; e costì quel che ella vuole, che ser Speziale la pagherà. Et al vostro Jacopo mi raccomanderete. Il Danese, il Palladio et il Verdezoto et li altri amici vi salutano et vi si raccomandano. Né avendo altro che dire, vi baso le mani et penso che questa vi sia presentata, mentre starete su per i palchi a finir quelle onoratissime storie. Il Fiamma fu qui da me a dì passati, et ragionammo pur assai di voi; et vi si raccomanda pur molto. Dio vi guardi. Di Venezia alli XXVIII di maggio 1569. Vostro da fratello Cosimo Bartoli. Al Molto Magnifico messer Giorgio Vasari, mio osservandissimo 