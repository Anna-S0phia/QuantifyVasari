Signor Cavalier mio. Io non ho che scrivervi, ma perché non passi questo sabato senza mie lettere, e perché iersera ebbi lettere da maestro Baccio che il Gran Duca nostro va miglorando forte, vi scrivo questa per darvi questa nuova. Ma qui già 4 o 6 giorni abbiamo avuti ghiacci e nevi e venti freddissimi, che mi pare esser a finimondo, e Dio ci aiuti, che quanto agli occhi son tempi poco a proposito, ma mi sto in camera il più che io posso. Mi avete rallegrato con dirmi che sperate bene della mia cosa, che a Dio piaccia si finisca presto e bene, et iermattina parlandone con messer Domenico Bonsi, si maraviglia di tante difficultà in cosa tanto onesta. Non ier l’altro passò Monsignor Ricasoli a miglor vita con facultà di testare di quel della chiesa per 16000 scudi. Qui par che si speri di monsignor nostro protonotario Medici per quel vescovado, che così a Dio piaccia, che, oltre al piacer che arei di persona tanto mia padrona etc., sarebbe certo allogato in persona degnissima d’esser pastore dell’anime. Vero è che il vescovado non è però gran cosa, che non passa da 1200 ai 1500 et ven’ha 500 di pensione. Dio con voi etc. L’ultimo di febraio 1572. Vostro Don Vincenzo Borghini Al Molto Magnifico il Signor Cavalier Vasari, Signor mio osservandissimo. In Roma. 