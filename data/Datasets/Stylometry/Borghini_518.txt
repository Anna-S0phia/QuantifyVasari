Io non so, se voi volete la baia. De’ disegni di Taddeo vedete se per sorte e’ fussino capitati in mano a Santi di Tito, che la lettera, che mi fu mandata quassù, non so per che mani venissi nello spedale. Io non vorrei già, che e’ fussino persi, che l‘arei per male; ma ragionevolmente dovettono venire con le lettere, e per questa via si potranno ritrovare. Voi mi dite, che mi mandate nella vostra la lettera di Taddeo. Avertite, che voi non l’avete mandata. Forse questo anno è andazzo di scriver, di mandar le cose e non le mandare; e se così è, Taddeo, sarebbe scusato, ché come dice la novella delli andazzi, “alli andazzi non si puo resistere”. Et forse è andazzo, che le si perdino per la via, che né l’uno modo né l’altro farebbe per noi. Intendo, che costì è sì gran caldi. Qui è fresco; e ieri bisognò trovar de’ panni, ché fu più freddo che fresco: pure oggi pare avviato caldo, che scrivo a 13 ore, sendo occupatomi fino ad ora a legger la 3. A parte, dove noto quello che mi occorre, et fra 2 dì vi manderò quello ho considerato. Et mi vuol ricordar che già notai non so che, ma debbe essere in quello altro libro, che avete legato in carta pecora. Il Petrarca mi maraviglio non sia dove ho detto. Vedete, che n’aranno i Giunti, che basta veder quelle poche parole del testamento. Egli è in quello che acconciò o sconciò il Ruscello, che non so quel che si sia stato del mio; e non l’ho prestato che mi ricordi. Al nostro Bartolommeo Gondi parrà aver perso la man ritta, sendo morto il Poggini. Vedete un poco e diteglene da mia parte, se e vi fussi qualche disegno delli antichi, che de sua non importa tanto: pure anche di suo metterei uno o dua nel mio libro; ma potrebbe essere, che n’avessi di quelli vecchi qualcuno. Batista mi ha scritto mirabilia, e che avea sentito dire tanto tanto, ma che gli è riuscito ogni cosa più infinitamente, e che stupisce, e che non gli pare mai aver visto più bizzarro e più ricco lavoro, computatoci dentro tutti i palchi di Roma. Io ho paura, che voi non me lo caviate del cervello; e che quando poi egli arà fare un occhio e’ faccia un naso o simil baie, tanto egli è stupefatto. Ricordovi di ultimare la cosa dello intagliatore e scrivere a Perugia all’abate, mandando o per via della Badia o per mano di cotesto legnaiuolo, quando e’sen’andrà. Vorrei bene, che la si masticassi bene e si scrivessi allo abbate quel che a voi pare, ma che si conchiudessi con sua participazione, come è giusto; e se cotestui fussi troppo alto, vedere se si truova da far meglio: che come vi scrissi, in questo anno tanto forte sarà forse la ventura di qualche buon giovane trovar da fare. Imparate un poco da me, quando voi scrivete, a volgere il foglio, che fate troppo carestia di parole. Et Dio vi guardi et contenti. Da Poppiano a VII di agosto 1564. Don Vincenzo vostro. Al Molto Magnifico et Excellente Pittore, Messer Giorgio Vasari, mio osservandissimo. 