Molto Magnifico Messer Giorgio. Io ho riceuto una vostra lunga e così mi piace: più presto un po’ più di rado e scriver qual cosa. Ora per cominciare da un capo: il proveditor Busini s’è partito poco fa da me et ha lettere dal Gran Duca che a primavera e’ palchi sien finiti, accioché voi subito possiate cominciare a lavorare, il che vi può accertare non solamente della gran voglia che ha sua Altezza di questo lavoro, ma ancora della speranza che gl’ha della vostra presta tornata, della qual cosa vi conforto assai di far ogni sforzo che non resti ingannato; perché a’ gran signori et in certa sorte di cose, non si può fare cosa più grata che far presto, che mi par quasi vedere che il Gran Duca creda che, se la non si fa ora che n’ha voglia, che la se n’andassi in fumo: però bisogna accommodarsi alle voglie loro, che diventa il servizio doppio. Ora il Busino vuol cominciar a far i palchi, ma vorrebbe sapere da che parte gl’ha da fare, che ha particularmente commissioni di fargli dove avete a cominciare a lavorare, e però m’ha detto ch’io ve ne scriva, com’io fo. Et ancorché paia che que’ seniori che vengon di sopra si possino accomodare a ogni cosa, pure gl’angioli son distinti, come voi sapete, et è bene, anzi necessario, che tornino ne’ luogo suo ciascuno, che non venissino, verbi gratia, le virtù dov’hanno a ire i troni etc., che rimanemmo, come vi ricorda, che ciascun ordine avesse il suo modo di vestire e fussi distinto sì che si conoscessi più che poteva; però avvisate da che banda voi volete che si cominci a fare i palchi, perché ci va del tempo a fargli, et il Gran Duca sollecita. Della cosa di Lionardo Buonarruoti io sono stato oggi seco et are’ voluto che egl’avessi fatto dare un’occhiata a qualche suo confidente, quel che poteva montare il lavoro del quadro murato oggi in Santa Croce; e così a un dipresso andavo disegnando, come avessi veduto, dove le cose battevono da fargli dare qualche danaio, se egli n’avessi avere, a Batista, che accioché il poverello, che c’è stato per metter la vita et una gamba ci ha quasi messa, si potessi aiutare col suo et non s’avessi avvenire a dispute innanzi a’ magistrati. Or questo e’ non lo vuol fare e me n’ha excluso infrafatto, ma perch’è uomo da bene, dice che gli darà danari, se voi et io gnene diremo. Io non me intendo e non vorrei entrar in queste girandole; però ne scrivo ora a voi, che voi mi diciate quel che sia da fare. Io ho fatto che il provveditor Busini l’ha fatta vedere a dua scarpellini intendenti segretamente, che l’uno non sa de l’altro, et uno ha stimato tutto quel che è in Santa Croce oggi in opera scudi 218 1/2, l’altro ducati 201, ma ci restano a considerare que’ trofei, che si feciono ne’ pilastri, che poi s’ebbono come voi sapete a spianare, li quali non si sono stimati, che fu errore, benché gli fece vedere ad Andrea del Tadda e Giovannin de l’Opera, e forse gli vedesti voi. Batista ne chiede scudi 50, che dice che fu lavoro minuto e fatto con gran diligenzia; a me pare avere inteso che non so chi di questi che gli veddono, gli stimi da scudi 30. Batista chiede di questo lavoro scudi 240 incirca, et in questo non veggo le cose molto lontane, né di sorte che le non si possin facilmente accomodare e ci son di più questi 50 scudi de’ trofei. L’altre cose che restono è la statua grande, la quale è finita, e per quel ch’intendo da qualcuno che l’ha veduta et ha qualche gusto, è buona cosa. Io non l’ho veduta e quando l’avessi veduta, non la saprei stimare pure a un dipresso, non che per l’appunto: però dite voi. Ecci poi il ritratto di Michaelagnolo, del qual Batista chiede scudi 35, et ecci un puttino, che debb’essere a ragionevol termine, sul quale non lavora più, perché Lionardo gli disse che fermassi, e lui così ha fatto. Et ecci di più la sua gita di Carrara et a Seravezza, dove andò a bozzare i marmi et i misti, che lui chiede scudi 30, in modo che tutto quel che domanda Batista senza la statua grande sono scudi 357, così a buon conto, et ci sarebbon que’ della statua, et ha avuto fino a oggi scudi 301 a punto. Ora io facevo un mio calculo, fate vostro conto, dove son queste differenzie con la regola di Puccio Carletti, che la sepoltura, non per fermar il pregio, ma per vedere a un dipresso, se si poteva dar danari o no, si potessi ragionare scudi 220; que’ trofei fatti e disfatti intorno a 30; il ritratto da 25, la sua gita, che credo che se’ gl’abbia pure a far buona, intorno a 20; e con quel puttino e tutte queste cose insieme aggiugnessino a 300 scudi o qualcosa più o qualcosa meno, che sarebbono quegli che egli ha auti, e rimarebbeci la statua, in modo che gli potrebbe ancor dare qualche decina di scudi a buon conto, se così. Però giudicate voi, e se così vi pare, aró caro che me lo scriviate e che e quanto per l’apunto, et non sare’ forsi male che lo dicessi liberamente a Lionardo, che non vorrei che la cosa si avessi a ridurre a veder per via di ragione per molti e molti rispetti, che parrebbe che fussi stato dato cattivo ordine nel principio da voi, e sare’ vergogna, potendola accomodare, di lasciarla combattere. Batista è pover’uomo e la disgrazia della gamba l’ha messo in disordine, ma quando e’ fussi bene ricco e sano, sare’ ragionevole avend’avere l’aver il suo. Voi sapete per l’apunto quel che merita la cosa, e v’ho conosciuto sempre giustissimo, e non guardate a quel che ho scritto di sopra, che per questo non ne leviate, se vi paresse troppo, o aggiunghiate, se vi paresse poco, che l’ho detto a caso. Bene arò caro che non sappia Lionardo quel che chiede Batista, come non sa anche Batista da me, ne saprà, quel ch’han detto coloro; e di questo non parlo più e farò dire a Batista, che vi scriv’ egli quel che gli occorre, ché sapra dir meglio i fatti suoi da sé. Vedete di renderci presto il Cino, che ne patiamo; qua abbiamo molt’acqua et abbiamo auto della neve. Il Gran Duca sta a Pisa; intendesi che sta bene, e di questo non v’ho che dir altro. Io esco poco di casa e veggo poche persone; però non ho che dirvi o darvi nuove. Costì è stampato un processo della cosa di Guintone di Casentino: arei caro di averne uno. Mandai Francesco a Batista, che lo trovò in via Mozza, ove vide la statua la quale egli mi ha lodata assai assai, così di bellezza come di fatica, dico fatica di strafori etc. La regola che io tengo della sepoltura, è che io metto insieme tutte le 3 stime e le porto in terzo in questo modo: che torna come vedete vicinissimo a scudi 220. Del fanciullo vostro vi scriverrà ser Gostantino; egli non è troppo inclinato alla scuola et alle lettere, per quel che si può vedere, e pare più atto a Marta che a Maria, del resto di buona natura, amorevole e fattivo; ha ben bisogno d’uno, finché non si asueti, che ne tenga cura, et la risoluzion vostra non mi spiace punto. E per non volger di là, farò qui fine. Dio vi contenti; e sollecitate di tornare. Di Firenze a 16 di febraio del '71 secondo noi. Don Vincenzo Borghini vostrissimo. Al Molto Magnifico Il Signor Cavalier Vasari, mio osservandissimo. In Roma. 