Molto magnifico signor cavaliere. Di questa settimana ho una di quattro righe da voi, che sta bene, che il modo che avevi preso d’empier il foglio non era da un tanto occupato come è messer Giorgio, pur talvolta non si può esser breve a sua posta, che quando la materia abbonda, l’uomo non si può temperare. Voi arete poi avuta una mia lunga et insieme certe cose approposito di quella mia faccenda mandatavi per cautela e non velo ricordo però etc. Di Luzio vi dissi che la cosa era a ongni sua posta e tanto vi replico e così ho detto a Ser Pietro e l’aspettava oggi o domani d’Arezzo. Per ancora o non è venuto o io non lo so, che ancora qua non è stato, io sono a ordine sempre. Di Ser Pietro parlai con B. Gon. e non mi par vedere difficultà di ridurlo in uno et io di nuovo ne lo terrò disposto in questo proposito e se la vecchiaia non ci dà noia, che nol credo, vo’ pur pensare che starà fermo in questo proposito. Potrete pensare a uno che lo possa far con maggior vantaggio del vostro fratello, purché sia sicuro, che qua darebbe all’arme Bartolomeo e arebbe ragione. Se vi pare di scrivergli, lo potrete fare a vostra posta. Voi mi dite che Sua Santità sta bene, che mi è di gran consolazione, pur qua talvolta vengono certi sospetti e pur stamani, che siano a 18, pare che s’intenda che quel male l’abbia ritocco un poco: che sono mali traditori e l’età,che pure è oltre, non ci lascia star con tutta la sicurtà. A Dio piaccia di mantenercelo, che troppa gran rovina sarebbe. Color della sepultura di Michelagnolo chiamarono un per uno; hanno fatto tutto il murato oggi in Santa Croce scudi 205, che sen’è contenta Batista, se bene il suo chiamato voleva il terzo e sperava miglorarlo qualche decina. Restavi i trofei fatti e guasti a stimare et il tempo che stette a Carrara, e la testa e la statua et uno angelo un po’ più che abbozzato, vedere che nel murato io non m’ero discostato troppo dal segno. Il Cino non torna; sollecitatelo, id est aiutatelo a spedire, che fare il vero modo di sollecitare, e raccomandatemegli. Santi di Tito messe fuori la sua tavola et è stato santiditato, ragionevolmente; a me non piace per dirvelo in una parola, se bene vi è qualche buona attitudine e qualche parte che ha disegnato, ma sono i colori tanto poveramente maneggiati (a gusto mio però) e senza rilievo, che come si discosti punto, rimane una piastra ogni cosa senza discernevisi quasi cosa alcuna. Tanto che Giovanni Strada, se bene e forse peggio qualcosa nella invenzione e disegno, per esser la sua tavola maneggiata sicura e con gran rilievo, credo che più presto aqquista qualcosa, che ella perda punto. Pure, come sapete, i gusti sono diversi: et a chi piace l’acerbo et a chi il dolce. Voi vedete che io vo cercando borra per compiere il foglio; e Livio, che sa quel che io ho scritto qui di sopra, dice che son vangelii. Ora e’ me ne pare star bene, dico del mio giudizio, poiché Livio che santidita ognuno, sta quieto a quel che io dico. Siamo al sabato e non ho che dirvi più di nuovo e però mio vi raccomando e prego: dio vi contenti. Di Firenze a 19 d’aprile del 72. Vostro come fratello Don Vincenzo Borghini Al Magnifico Cavaliere Vasari messer Giorgio, Pittore et Architettore Excellentissimo e mio osservandissimo. Roma. 