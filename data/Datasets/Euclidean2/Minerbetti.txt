Messer Giorgio Magnifico. Io tornato a Firenze, trovai morto el nepote et il zio; e ieri feci sepellir mio padre di novant’ anni, vissuto onoratamente e morto cristianamente. E con tutto questo mi ha portato dolor e fastidio. Però se io scrivo questa fuor dell’ordinario, non vi maravigliate. El Bronzino finalmente dette fuora la tavola del Zanchino, la quale fa tanto paragone a quella del Salviati, che la la caccia via, non a iudizio mio, ma di chi più sa. Sonvi e’ popoli ogni dì, già otto giorni; e chi dice una, chi un’altra cosa. Io non ho potuto intender e’ pareri: li saprò e scriverò. Se voi non mi dite, come dichino questi 15 mila fiorini nel nepote di messer Michelagnolo, io non la intendo; e chi ha a dar le cose sue, vuol più chiareza. Io ne ho bisogno di saperlo e poi vi dirò cosa che so che li piacera. State sano. Di Firenze el primo di luglio 1552. Vostro el Vescovo d’Arezo. Al Magnifico Messer Giorgio Vasari, amico carissimo. Roma. 
Messer Giorgio mio carissimo e magnifico. Un becco d’un mulattier mi ha fatto tener mal creato o almeno stracurato e certo a torto; perché non mi essendo cosa nessuna più facile ch’el por in carta (beno male che e’ mi venga fatto), alcuno di questo non mi deve calunniar. Io dico così, perché a due vostre risposi, fatto carnovale, e vi mandai con esse le livree e i madrigali over canzoni, che si eron cantati con esse. Questo becco non ha tardi né per tempo date queste lettere, cosa che mi dispiace, perché non mi ricordo quel che io mi dicessi, sì come ricordandomene ancora, mi parrebbe fatica replicare. El vostro parente mi venne a veder e con molta cortesia mi portò una delle coperte del signor Balduino; e io li mostrai al paragone le mie, come da esso arete inteso, le quali se avessero equal fregio, forse che concorrerebbero con la papale grandeza. Ma quel fregio mi contenta, sì che io forse mene servirò, ponendo quella Pazienza in loco di quel monte d Ercole. Una mala ferita di punta, che fu data nella testa a quel mio nepote che costì era meco questo settembre, mi ritiene con fastidio, che vorrei essere Arezo. Vi sarò e presto: onde con animo più quieto e più a lungo scriverò mille cose, ch’el cervello, quasi che pregno, non può ritenere più. E forse che in questo mezo arò rivista Sua Excellenza e di voi ragionato a lungo. Intanto dovunque voi siate, procurate la sanità, la progenie, la gloria e amatemi, come solete, perché ricco sete a bastanza. Di Firenze a 25 di marzo 1552.  Vostro el Vescovo d’Arezo. Al Magnifico messer Giorgio Vasari, come fratello on’. Roma. 
Messer Giorgio Mio Magnifico e Dolcissimo. Io ho tanto martello de’ fatti vostri, che tosto che io vedo la vostra mano, lascio qualsivoglia cosa per aprirla, leggierla e rileggierla e finalmente rider con voi, come se voi fossi presente. La mia scritta d’Arezzo, o per dir meglio mandatavi in Arezo, non conteneva altro che un poco di cicaleccio licenzioso; e se e’ mia l’aranno data a messer Pietro vostro, son certo, che tardi o per tempo la si condurrà costà. Aspetto con molto desiderio la Pazienza, formata dalle vostre benedette mani e ghiribizata insieme da quel grandissimo Vecchio che tutto ’l mondo e ammira e meritamente onora, per metterla in un ovato, che viene in un fregio a’ piè d’un mezo tondo overo uno arco d’una volta in botte in una camera mia qui in su la sala; nel quale arco vien una Minerva con quelle bazicature che mi diceste, e all incontro sopra la finestra un Mercurio, che se ne vola al cielo, lasciando in su la base le sue cutrettole: ucello instabile e leggiero come esso. E perché la volta è stata maladetta da Dio e dal diavolo fino dal principio, per essere morto el primo che la cominciò, e’l secondo fugito, e il terzo non l’aver saputa finir, e ‘l quarto, che è vostro creato, un giovane della costa a San Giorgio, non so io che si farà. Non vene voglio ragionar perché meriterebbe d’esser scancellata. Senza che voi mene pregassi, ero per mostrar quella Vostra lettera al Duca, mio Signor, e per rispondervi quello mi dissi; e così farò. Io non ho possute mandar l’anitre Indiane alla vostra moglie, perché non l’ho aute: le arò presto e le invierò a Pietro. State sano, raccomandatemi a messer Michelagnolo: che io vi prometto, che s’el nostro Signor Don Luigi andassi a Napoli, come mi ha promesso, che io andrò seco; e con lui rivedrò quel omo che io stimo più che tutti gl'altri che sieno al mondo insieme, parlando delle sue professioni. Di Firenze a 31 di ottobre 1551. El Vostro Vescovo d’Arezo. Al Magnifico Messer Giorgio Vasari, Amico carissimo. Roma. 
Molto magnifico cavaliere dilettissimo. Io vi prego che alla riceuta della presente mandiate a casa messer Federico Sassetti a canto a pupilli questo piego di lettere, che va a messer Gabbriello a Roma: perché vi sono drento scritture di molta importanza; et il simile prego messer Pietro [Vasari], che faccia d’un’altro piego di lettere, che ser Pompeo gl’ha indiritte di mio. Et con questo fine me vi raccomando. D’Arezzo li 26 di febraro 1574. Di grazia non mancate, acciò possono andar col procaccio a Roma. Vostro el vostro Vescovo d’Arezzo. Al Molto magnifico el cavaliere Giorgio Vasari, mio dilettissimo. Firenze. 
Molto magnifico messer Giorgio carissimo. Io ho dato conto a Sua Eccellenza Illustrissima di quel tutto che io ho exequito a Santo Stefano la mattina di San Giovanni con uno tempo terribile di venti e di pioggia; e se io non accomodavo la fabrica di quella che si va, la cosa andava adagio et con molta più spesa. Finalmente si accomodò interamente el monasterio di San Marco con loro e mia sodisfazzione, perché io ho auto l’intento mio di serrarle di fuora con una chiave e serrame invisibile; e loro hanno lo intento loro di non essere unite con quelle della Trinità et di accresciere el numero fino a XII. Saranno le mie dilettissime, stando ne’ segni loro convenienti e tutto ad instanzia di messer Giorgio mio dilettissimo. Darete l’inclusa a Sua Eccellenza Illustrissima come prima potrete et state sano. Di Arezzo 27 di giugno '69. El vostro vescovo d’Arezzo. Al molto magnifico messer Giorgio Vasari, mio dilettissimo. Firenze. 
Magnifico messer Giorgio, Cavalier mio esimio Pochi dì sono risposi alla carta Vostra dintorno al particular del monastero di San Marco e vi pregai, sì come ora vi torno a ripregar, che con ogni oportuno et importuno officio procuriate di levarmele dinanzi et darle in cura a’ reverendi padri Zoccolanti; e quali con la bontà loro, la quale io reputo e conosco molto maggior della mia, le custodischino con la clausura delle Murate: percioché alcune cavalle sfrenate, che son fra loro, hanno bisogno di essere visitate in virga ferrea; et io solito a trattar con la immaculata bontà et infinita obedienza di queste mie, difficilmente mi induco ad usar forza maggior di quella che fin qui io abbia usata. Sarete cagion della salute di quelle anime, di ridurre quel monastero al ben vivere, di ritornargli la reputazione et a me (levato questo peso) far un singular piacer. Dio Nostro Signore vi conservi et alla cristianità tutta questo santissimo pontefice, alla cui santità bacio el piè con umiltà e devozione. Di Arezzo primo di febraio 1572. El vostro vescovo di Arezzo. Monsignor Reverendissimo Montepulciano è qui dintorno al negozio delle relliquie. Al molto magnifico el cavalier Giorgio Vasari, mio dilettissimo. Roma in Belvedere. 
Messer Giorgio Magnifico. Io ho auta tanta voglia che la vostra moglie sia ben servita, che l’arò servita male; perché questo refe è tanto sottile, che la non ne farà nulla, ché è buono per lavorar sopra rense sottilissima: or se la sene servirà bene, se non, rimandisi, che sarà servita meglio. Trine non so io che cosa sieno: mandi il saggio e si provederanno. Le cose da quaresima sono state sbandite: però a Firenze ne è poche e io, se arò cosa a prosposito, bene manderò. Intanto fatemi quel disegno e in modo, che io conosca a proposito la voglia che avete di servirmi e la vostra scienza insieme. State sano. Da Fiorenza X di febbraio 53. El vostro vescovo. Al magnifico messer Giorgio Vasari, amico carissimo. Arezo. 
Messer Giorgio molto magnifico et onorando. Io mi arrendo e comincierò presto a risolvermi di non travagliarmi con questi cervelli, perché quando l’uomo pensa di averli in pugno, fanno come l’anguilla, et ancor che dichino di voler far ciò che io voglio, mi apresentino tante difficultade e tante maledizioni de l’universale, in caso che alzando questa tavola, la si guasti, che io non so che mi risponder. Io feci levar quel risalto del zoccolo, dove va l’angelo e quel dado quadro, dove ha a posar, lo feci ridur in triangolo dalla parte di dentro, di maniera che tutte le sedie veggono benissimo, né ci resta altra difficultà che quella della mia, la quale non è modo di inginochiarsi; e questa di più, che tutto l’universale ne resta mal sodisfatto, e non piace, credo per el sospetto di questa benedetta tavola. Un altro disordine ci é, che invero non è piccolo, che quando el vescovo celebra, sta solo senza e’ canonici, di maniera che, come io ho detto, io mi arrendo né so che dir e poco so che far. Vorrebbe l’universale e li canonici insieme, ch’el coro tornasse, dove era prima ma in diverso modo: che dove nello entrar chiudeva, vorrebbono, che a’ piedi del pergamo sole due sedie fossero, di qua et di là, di maniera che la chiesa verrebbe a essere aperta, come ora, o poco meno. E Marsilio si vanta di servirsi di tutte medesime sedie d’allargarle e di alzarle, che starebbono benissimo. Mi risolvo a venir costì e ragionar con voi e poi o dar a costoro il mio parer o lassarli trescar e far a modo loro. Intanto nella moltitudine delle fatiche attendete a star sano; et a ser Piero dite, che quel suo e vostro parente non è absoluto, non facendo la elemosina del grano e del vino che mi promesse per el munistero dello Spirito Santo, et che a me non si prometton le cose per non le far. D’Arezzo 30 di aprile '65. El vostro vescovo d’Arezzo. Al Molto Magnifico messer Giorgio Vasarii, Amico carissimo, a Fiorenza. 
Molto magnifico Signor Cavaliere, mio dilettissimo. Non solamente non compiacerò Vostra Signoria, di quanto nel fine della sua lettera mi ricerca, di non la nominar dintorno al parer, che la mi scrive del pergamo et del forar la colonna; ma perché così bel giudicio non è ragionevole che stia sepolto, io l’ho cominciato a publicar, né resterò, che tutta la citta ne sia ben informata. Ho preso contento non piccolo, ch’el mio giudicio non si sia molto discostato dal vostro; e se Dio ci darà uomini per nuovi operai, che abbino più del ragionevole e del giudicioso di questi, non lascerò di persuader loro quel che io conosco convenirsi; el quale in somma è questo: che avendo un cittadino di tanto valor, a chi el Gran Duca per ornamento perpetuo della sua principal chiesa, casa ducale et finalmente di tutte le cose sue ha confidato interamente, in chi duci, pontefici e cardinali molti hanno similmente posto in mano la eternità de’ loro disegni e pensieri, ragionevole cosa sarebbe, che di ogni cosa si rapportassero a vostro parere e determinazione. Francesco Scamici ebbe sempre lo spirito della controdizione; e poi chi non sa di barca menar, fa degli errori: come hanno fatto questi operai, e quali hanno camminato col disegno et consiglio di un semplice muratore. Arò carissimo, che porgendovisene occasion, ne diciate a’ patroni el vostro parer, o almeno essendone ricerco; et io tutto vostro sono al vostro piacer, pregandovi, che mandiate el disegno della clausura del monasterio di San Marco, come prima potete. Di Arezzo 27 di novembre 73. El vostro vescovo di Arezzo. Al Molto magnifico el cavaliere Giorgio Vasari, mio dilettissimo. Fiorenza. 
Messer Giorgio Magnifico. “Chi di notte cavalca el dì convien che posi”: io corsi nove poste el dì, che io partii di costì, delle quali la ultima tutta di notte, di maniera che arrivato a Fiorenza e reso conto di quanto io avevo detto, fatto e udito, non ho restato finché in parechi dì mi son cavato el benedetto sonno, unico remedio e presentaneo a fuggir e’ pensieri, e desiderii e le noie del mondo traditor, e se l’ambizion romanesca gustasse, che cosa sia un sonno spensierato, nato e cresciuto sopra un cucinetto, posto sopra una dura sella d’una cavalla di poste stracca, non s’andrebbe tutto ‘l giorno, rompendo le stiene e travolgiendo el collo per le sale pontificie e cardinalesche in far inchini e reverenze ora a questo ora a quell’altro signor illustrissimo; che Dio perdoni lor questo peccato, el quale per error di chi ordinò e’ sette peccati mortali, fu lasciato adietro: che ponendo fra lor meritamente questo, sono otto. Ma forse al tempo suo non era nata questa bestia, e se nata, almeno non cresciuta tanto, che la fosse in cognizion. Se, come io dico, rendei conto del detto fatto e udito al mio Signor, necessariamente voi nelle cose di Roma foste in campo spesso; perché fu forza dir che eri stato la mia guida e il mio piloto. Ragionai dunque di voi largamente; e quando io dissi el disegno del secretariato, lo feci rider. Andate avanti e seguitate di condurvi a perfezzion mediante l’aiuto del buon Vecchio, del quale ho parlato e non poco; e diteli ch’el suo nepote troverà moglie bella, nobile e ben allevata sempre: che chi li ha a dare le cose sue, sappia, che le cose di qua cantino in lui. Voi mi farete rilevato piacer a far, ch’el Reverendissimo di Monte intenda pur modestamente, che io (che son solito sempre per el passato essere veduto onoratamente dai più gran principi d’Italia, come servitor del primo principe e come gentilomo e vescovo di sì onorata città) ho sentito fin all’anima, che Sua Signoria Reverendissima sinistrasse, che io mi abbassassi a farli reverenza in conspetto di tanti signori illustrissimi. Che Dio mi perdoni questo peccato, poi che io son resoluto non cometterlo più in vita mia; e di questo son dolente e pentito. Guardatevi dai caldi; e poiché io non potei veder el carissimo Caro, tenetemi in grazia sua. E state sano. Di Fiorenza a di 9 di giugno 1552. El vostro Vescovo d’Arezo. Al Magnifico Messer Giorgio Vasari, come fratello carissimo, Roma. In casa messer Bindo Altoviti. 
Messer Giorgio carissimo. Gran disgrazia quella di questa mia chiesa con la mia mala fortuna! Io rinego la pazienza a condurmici, impedito dalla servitù d’alcuno de’ mia signori, intertenuto dalle faccende private e cure familiari e parte dalla santissima comodità; e poi quando io ci vengo, sempre nasce qualche strana diavoleria. Io non sono prima arrivato, ch’el vescovo de’ Martelli, nostro canonico di Firenze, ha scomunicato quel capitolo per certi crediti, che e’ pretende che se li paghino; e ieri in Sabato Santo mi fu dato questo avviso. Però mi sto in convertendo tanto, che Dio proveda a questo disordine. A me ha dato fastidio e questa città ha alterata tutta: perché le monache non possono essere velate, la cresima non può tenersi, e in somma e’ non si può far cosa buona. E perché mi preme assai, ieri in un baleno mandai costì per ottener una suspension particolar per XX giorni, la quale venendo, sarà causa, che io consolerò molti, satisfacendo anche a quanto per debito mi si convien. Ho la vostra d’aprile, non so de’ quali. Basta, che io l’ho cara e ho per male che quelle lettere andasser male: non perché io dicessi male d’alcuno, ma perché dicevo mille baie. Io spero pur, che li abiamo a riveder presto, almeno questo luglio: perché voi non vorrete morir a Roma per essere sepulto a Montorio; ma tornando Arezzo a pagar e’ debiti vostri, vi lascerete goder a chi vi desidera. Io volevo far certe portiere e in cambio di nome farvi nel mezo quella ribalda di quella vechia e nuova Pazienza: perché avendo a pagar questo anno per ordine del mio papa Iulio cinque decime e uno studio, che fa sei, in tutto ducati 600, bisogna armarsi di dentro d’una buona pazienzia e di fuori d’una gran pazienza, lasciar el murar, el vestir, i cavalli e i servitori; cosa, che io non credetti mai, perché essendo questo el nido di tanta felicità e grandezza, sempre giudicai, che dovesse essere arrichito e non impoverito. Or, Dio Santissimo dia a Sua Santità quanto la desidera, accioché essendo contento, lasci le sue pecorelle vivere in pace col Signor. Messer Giorgio, adio; state sano. Di Arezo el di della Santissima Resurrezione 52. El Vostro Vescovo d Arezo. Al Magnifico Messer Giorgio Vasari, amico carissimo. Roma. 
Messer Giorgio carissimo. Con questa occasion ripiglio le parole del nostro solito ragionamento, già molti giorni interrotte dalla savia resoluzion sanese, perché in vero questi tamburi, questi romori, queste armate e in somma questo gruppo di cose fastidiose m’avevono messo in su salti e fattomi pizicar la fantasia di travagliar. Or che le cose si vanno accomodando e ch’el nostro valoroso e savio principe, poi che s’è armato, come dovete sapere, ha assicurati gli animi de’ suoi servitori, dico, che ripiglio le parole con questa occasion di ragionar con voi del grandissimo Cristo di Baccio Bandinelli, cittadino fiorentino, come vedete, che dice la sua istessa soscrizzion e perché ‘l cieco non giudica de’ colori, io, che in questo son nato e non fatto cieco, vi mando uno schizo di queste figure, perché mi diciate, che vi pare di questa postura? e se quella gamba manca può ragionevolmente star così? e se quando e’ fu crocifisso, voi credete, che e’ fosse grasso o magro? Perché ha gran muscoli, grandissime pollice, buon coscioni e in somma è tale, che io non crederò, che e’ digiunassi quelli quaranta giorni, neanche che poi avessi sì gran sete e fame, come ci testifica l’evangelio, se tale era el dì della sua morte. Dicono, che arà dietro un Dio Padre con altre figure: per ora ce l’ha mostro così e in puris naturalibus, così lasciatolo in su l’altar’. È di necessità per fede del vero, che io vi dica, che la testa di questo Cristo è a mio iudizio molto bella e l’angelo, che lo tien, è tenuto bellissimo. Quella man destra si posa in su chiovi, corde, martello e altre cose alla passione apartenenti, e non sta come questa. Benvenuto scultor finalmente pose nel suo giardino sopra la sua vera basa el Perseo: el quale, se io non mi inganno, farà maravigliar e’ maestri che sanno, per aver molte parti maravigliose. È vero, che ora va ritoccando le gambe, perché li parevon un poco grossette e le ridurrà a perfezzion, per essere el getto del metallo per tutto molto grosso. Dico, che questa figura si vede nel volto una fierezza mirabile in una faccia dolcissima; e’l moto del braccio manco, che sostien per e’ crini la testa di Medusa, è cosa incredibile, che vedendola, par che vivamente la mostri al mondo; e in quella testa si vede la morte negli ochi e nella bocca fare el suo crudele offizio. E quel che non posso saziarmi di guardar con stupore è el sangue, che impetuosamente esce del tronco, che ancorché di metallo sia, par niente di meno tanto da dovero, che scaccia altrui per paura di essere insanguinato. La postura del corpo di Medusa sotto e’ piedi di questa figura è tale, che io non mi rinquoro di saperla descrivere; però la lascio. Nella basa in quattro teste son quattro figurette di bronzo: in una un Giove con un certo manto, che tira una saetta; in l’altra uno Mercurio nudo, che si lieva di terra a volo; in l’altra Minerva con l’asta, con lo scudo e meza armata; in l’altra la madre di Perseo con Perseo piccolino a’ piedi. Queste non sono finite né punto rinette, ma così ben gittate, che paiono nette. Vi vanno due tavole di bronzo di basso rilievo, le quali non sono gettate, ma quasi fatte di cera. Queste cose adunque, che mi paiono belle affatto, mi fanno forse parer del Cristo di Baccio quello che non è, e dir quello che io non dovrei, e tanto meno, quanto io meno intendo. State sano. Di Firenze a 20 di agosto 1552. El vostro Vescovo d Arezo. Al Magnifico Messer Giorgio Vasari, Amico Carissimo. Roma. 
Messer Giorgio Magnifico. E' vostri negozii hanno similitudine de l’idra: voi amorevolmente finirete l’opera a messer Bindo, che meriterebbe esser servito mercé della grandezza de l’animo suo, e poi ne comincerete un'altra a un altro; e così siano infinite le vostre faccende, et il mio signore profeta, perché non tornerete mai. Orsù! Sarà, che Dio vorrà. Sua Eccellenza andò a Piombino. Sarà a Livorno, poi a Pisa e finalmente qui con la grazia di Dio. Intanto se 20 giorni debbono fornire el vostro fine, sarete Arezo e poi qui in quel mio camerino et in casa mia a farne bottega. E purché l’aresti machiata dal fondo de’ vostri alberelli, mi contento; perché facendo questo, accomoderete le cose vostre, casa vostra e al fine viverete contento e cristianamente: però sollicitate. Di Firenze a 21 di ottobre 1553.  El Vescovo d’Arezo vostro  Al Magnifico Messer Giorgio Vasari, Amico carissimo. Roma. In casa messer Bindo Altoviti. 
Messer Giorgio Magnifico e Carissimo. Io non scriverei questo ad altra persona che voi, per quanto io ho caro l’onore: io ho pagati già dua anni continui 600 ducati di decime, di maniera che io sono stato tanto tribolato, che mi son condotto a termine, che questi ducati mi danno fastidio. Io debbo a messer Bindo Altoviti, già buon pezzo ha, un resto di 25 ducati. Questo suo agente ragionevolmente mi stringe a pagarli. Io non posso senza mio sconcio grande. Vorrei, che voi li dicessi e li promettessi, che alla ricolta io gliene pagherò, che di qua mi facessi far questa comodità e me ne rispondessi. Dovete saper, ch’el signor Don Luigi si fa acconciar ponposamente la casa de’ Medici per abitarla, poi che e’ Bartolini hanno venduta quella che esso teneva a Santa Trinita e ieri vedendo che alla camera di stuco di Clemente manca a dipingier una di quelle lunette, vicino alla volta, disse: “Io voglio farlo dipingiere. A chi darò la cura?” Risposi: “A messer Giorgio d Arezo, che fia qui presto, che la farà e presto e bene”. Mi pregò che inarrivando voi, io gliene dicessi. Tornate, tornate, ma sano; e amatemi, che n’avete cagione. Di Firenze a X di novembre 53.  El vostro el Vescovo d’Arezo.  Al Magnifico Messer Giorgio Vasari, Amico Carissimo. Roma. In casa messer Bindo Altoviti. 
Messer Giorgio Magnifico. Le mosse saranno ora mai buone, poiché ‘l muletto ne porta le seme. Io vi do la fede mia, che Don Luigi ogni di mi domanda, quando voi tornate; e che vi vuole acconciar col Duca, che vi dia provision e che la duchessa vi dia quei X ducati, che dava già a un Fiammingo per una opera. E io non manco di predicar l’evangelio della vostra virtù. E se io vivo tanto, che io vi riveda qui in casa mia, che la fortuna ci è stata tanto favorevole, che ci ha mandato in Firenze tela bella e larga tre braccia, siché si può disegnar di far che opera vogliamo. Aspetto la risposta dell ultima mia e resto al vostro piacer. Di Firenze a 18 di novembre '53.  Vostro el Vescovo d’Arezo.  Al Magnifico Messer Giorgio Vasari, amico carissimo. Roma. In casa messer Bindo Altoviti. 
Messer Giorgio Magnifico e Carissimo. Voi ragionevolmente avete pagati tanti debiti con la vostra moglie, che e’ non vi deve quasi essere rimasto un quattrino. Ricordatevi di non pagar tanto, che siate necessitato metter mano a doppioni. El Duca, mio Signor, tornò; e vi prometto, che ora è tempo da negoziar bene seco li fatti suoi. Perché fino alle 4 ore non fa altro che rinettar di sua mano quelle figurine di bronzo, trovate costì; e ha ben spesso carestia di trattenimento, per non li andar così ogn’omo per la fantasia. Però venitene, che venendo, gioverete a voi, agli amici e in spezie alla mia contenteza, che io aspetto voi per fare il telario conforme a un vano della mia sala. Venite dunque, venite. Di Firenze a 4 di gennaro 1553. Al Magnifico messer Giorgio Vasari, amico carissimo, in Arezzo. 
Messer Giorgio molto magnifico e carissimo. Io sono andato questa mattina in compagnia del cavaliere Carlino in Pieve a veder la tavola e cappella di messer Onofrio Camaiani, la quale al cavaliere et a me ha sodisfatto interamente; né mi par che quel ornamento di pietra non si disconvenga punto alla bellezza della pittura, la quale con quello ornamentino dorato risalta in fuora con una grazia mirabile; ma è cosa troppo dura a sofferir el gracchiar di coloro, che non sanno, e più di quelli che nessuna altra faccenda hanno maggior che quella del tassare altrui. La tavola e cappella di messer Onofrio non ha altra disgrazia se non questa sola, che ha troppo gran paragon de l’altar maggior, perché quella tavola quanto più si considera, tanto più piace, sì come l’ornamento quanto più si considera, tanto più vi si conosce l’arte maggiore. E' fondamenti per toccar la prima pietra sono in ordine, et io mi partirò dimane a sera per far domenica la cirimonia et per cresimar el giorno tutti quei popoli. E poi penserò di tornarmene a servire loro Eccellenze Illustrissime tutta questa state. Crederò pure aver trovata congiuntura di contentarmi del viver delle monache di San Marco, e che loro si potranno contentare del mio governo; di che a bocca ragioneremo a lungo. Intanto state sano e non vi scordate di farmi quel poco di scizzo per la nostra capella di Santa Maria Novella. Di Arezzo 13 di giugnio '69. El vostro vescovo di Arezzo. Al molto magnifico messer Giorgio Vasari, mio carissimo. Fiorenza. 
Messer Giorgio Magnifico. El Beceri levò certi bruscoli, che eron caduti e appiccatisi a quella Madonna della Gostanza e stasera credo che acconcierà la Pazienza, e tutto ha molto lodato. Ho la vostra e ho caro, che differiate la gita di Roma; perché in questo mezzo potrà scoppiar la pace, e così la venuta di Sua Santità a Perugia, e voi non arete questo fastidio d’andar, né la vostra moglie questo affanno di vedervi partir. El Botti vi si raccomanda, e forse con questa sarà la sua risposta. E io son vostro. Di Firenze a 5 di maggio 1552. Vostro il Vostro Vescovo. Al Magnifico Messer Giorgio Vasari, Amico Carissimo Arezo. 
Messer Giorgio Magnifico. Di costà è scritto a monsignor di Cortona, come di qua viene aviso, che la sua facciata riesce male, e ch’el pittor non lavora e che sia opera lunga e brutta. E perché io non so, se mai voi avessi detto a alcuno, che io vi avessi per mia lettere biasimata questa cosa, come che io avessi a male che voi non l’avessi fatta voi, mi par che per la prima mi scriviate rallegrandovi che io vi faccia intender, che l’opera riesca bene: che in vero mi pare ora che riesca ragionevolmente; e fatelo per la pace di là. Non vi scrissi el procaccio passato, perché ebbi faccenda. Imperò son tutto vostro e mi vi raccomando. La lettera sia tale, che io possa liberamente porgliela in mano. E vostro sono. Di Firenze a 4 di agosto 1553.  Vostro el Vescovo d’Arezo.  Al Magnifico Messer Giorgio Vasari, amico carissimo. Roma. In casa messer Bindo Altoviti. 
Messer Giorgio molto magnifico. Io andai a Livorno col signor Don Luigi mercoledì e tornai lunedì qui, dove ho trovata la mia Pazienza di vostra mano, così ben disegnata, che e’ si vede ben che veramente la patisce; e se io trovassi che me la pintassi così viva in una tela di tre braccia, io contenterei esso sì bene, come io ne resterei contentissimo. La mi piace in summa tanto, che io non vi voglio cerimoniosamente ringraziare. Basta, che io devo molto al grandissimo Vecchio, al cortesissimo Caro e alla amorevolezza vostra infinita, che in così bassa cosa hanno quelli adoprato l’ingegno e voi l’ingegno e affaticata la mano virtuosa e cortese. Andrò cercando di chi mi contenti, se qui sia possibil trovar e non trovando, sarete di nuovo affrontato da me, accioché costì troviate chi in tela me la accomodi, ma così come questa; perché ‘l giogo spezzato non fa per me, che di poco non son satisfatto, ancorché contento della divina volontà. Fatemi grazia di operar ch’el grandissimo Michelangelo e il virtuosissimo Caro sappino, che io son loro obligato. Io mandai le anitre a vostro fratello, perché e' si entri in seme d’anitroccoli; poiché l’ambizion, non vo dir el desiderio d’aver, vi tien a Roma più stretto ch’el desiderio della progenie. Finitela, che questa quaresima ci vediamo, ci godiamo e chiacheriamo insieme Arezo, dove io molto vi desidero. Di Firenze a 28 di novembre 1551. Vostro el Vescovo d’Arezo Al Magnifico Messer Giorgio Vasari, come fratello carissimo. Roma. 
Messer Giorgio Magnifico. Messer Niccolò mi diede i vostri scritti, in vero così pieni del buono e netti della borra, che comunemente adoperon molti che poco sanno, che io presi sicurtà di transcriverli el meglio che io seppi e li mostrai la prima cosa al Varchi, che li lodo molto. E perché e’mi pareva, che nel primo verso troppo si toccasse la divinità di Michele, per levar occasion di chiacchierar a’ frati, che volser crocifiggier el Pulci per quel ragionamento di Margutte, dove voi dite: più che Michel divino, scrissi: par a Michel divino. Or io non ho fatto per corregiervi, ma perché così volevo che scritto uscisse di mano mia. In somma e’ son dui penelli, che posson comparir animosamente per tutto: andate seguitando, che la penna raggiugnerà certo el pennello. Voi andreti Arezo e vi stareti senza me, perché io non posso in modo alcuno esser; ma tornato costì, aspettatemi, perché di qui non partiremo prima che aprile, e forse mi spedirà l’andata d'Arezo. Come vi sarete, mi scrivereti, perché se vi resolverete ad menar la consorte costì, io vi manderò uno gallo con la gallina di quelli delle Indie, perché se ne venga in seme. Perché le mie facende fanno come le ciliegie, io non possetti lunedì andar a Pisa con ‘l Signor Don Luigi: però del Signor Duca non ho che dirvi. State sano, perché così facendo conserverete al mondo un gran rampollo di virtù. Di Firenze a 29 di gennaro 1551. Vostro el Vescovo d’Arezo. Al magnifico messer Giorgio Vasari, come fratello carissimo, Roma. 
Messer Giorgio Magnifico e Dolcissimo. Io son debitor alla vostra amorevolezza della risposta di due lettere; e per Dio, che se ora non mi era data l’ultima, era possibile, che io mi scordassi di rispondere, perché il Signor Don Luigi con la sua amorevolissima bontà mi ha tanto legato, che io li vo dietro come pazo e non posso viver senza esso, come esso mostra mal poter star senza me. Egli andrà a Napoli e io seco e all’in quà o allo in là prima romperò l’amicabil servitù, se e non mi concederà, che io possa comodamente veder gl’antichi miracoli de’ Romani, e’ quali ancorché in carta legga ogni giorno, so che presenzialmente mi cresceranno fra le mani. Attendete a finire le vostre cose, che vi saranno inextingnibile onor a chi verrà dopo noi. Né vi curate, che la Fortuna sia scompagnata dalla vostra Virtù, perché la fa secondo el genio suo, e ponetela, come feci già io: che a Cafaggiolo feci far certe catinelle per un cantaro e nel fondo vi feci pintar una Fortuna, acciò che la fusse spettatrice continua d’un gran buco di culo, che li cacasse in sul mostaccio; e se e’ non fosse che un frate mene fece romore, mostrandomi, che Dio e Fortuna era una cosa medesima, con certi suo silocismi arabichi, io ve la faceva star in sempiterno: ma per non contrastar con frati, al fine roppi la catinella, ma non però mi mossi dal mio capriccio. Se la mia camera, così spegazata, fosse un dì degna del pennello del mio Vasaro, felice lei! e felice la canonica! Orsù! chi sa? In casa mia non si pagano spese per alcuno, né si tien conto del pane dato a’ virtuosi. Voi tornerete a Firenze e ci parleremo. Io aspetto la Pazienza col vostro disegno per farlo porre in opera a qualche omo da bene, di quelli però di questo mondo. Don Luigi manda per me e mi leva da questo ragionamento: abiate pazienza, se io non finisco certe cose che io volevo dire. Io conoscerò Don Iulio; e se e’ conoscerà me per amator della sua virtù, io riconoscerò la sua cortesia. State sano e vogliatemi bene. È venuto costì messer Andrea Torrigiani, giovane richissimo, cortesissimo e mio nepote. Conoscetelo, che conoscerete un altro me. Di Firenze a 14 di novembre 1551. Vostro el vescovo d’Arezo. Al Magnifico Messer Giorgio Vasari, come fratello carissimo. Roma. In casa messer Bindo Altoviti. 
Molto Magnifico messer Giorgio, mio cavalier onorando. El contento, che mi ha recato la vostra carta per la felicissima nuova della salute di Nostro Signore è stato infinito; sì come inextimabile era el dolor della indisposizione di Sua Santità, della quale quanto meno se ne sapeva el vero, tanto più trafiggieva l’animo di ciascuno. Or sia laudato Iddio benedetto, la cui Maestà ha soccorso allo universale et al particular interesse di ciascuno. Cavalier mio carissimo, menate el pennello con quella virtuosissima mano, che viverà dopo di voi mille e mille anni. Non perdete tempo, perché in età siamo, che la speranza di poterne raquistar una minima particella è vana; e [non] siate ingrato a Dio, che tal virtù vi diede. Io non sono stato alla mia campanaccia da carnovale in qua ritenuto dalla quaresima et dalla Pasqua et ora dal mancamento del lavoro, el quale è ormai necessario far solo da sé. Sarò necessitato quel poco di rabberciamento, che necessariamente bisogna fare ridurmi a farlo a l’ottobre. Intanto io vi rivedrò. State sano et racomandatemi strettamente a monsignor S. Galletto, dal quale sto aspettando una risposta. Le cose qua vanno bene: perché mostrandosi e’ giorni bellissimi, el pregio va abbassando ogni giorno. Et sia lodato Dio, et con questo mi vi raccomando. Di Arezzo 15 di aprile 1572. El vostro vescovo di Arezzo affettionatissimo. Al molto Magnifico el cavaliere Giorgio Vasari, mio Dilettissimo. Roma. 
Molto Magnifico messer Giorgio dilettissimo. El martello, che i’ ho auto di voi, è stato tale, che venendo, oggi son otto giorni, costà uno uomo di messer Cosimo Gaddi, non volsi scrivervi, parendomi aver ricevuto torto, non mi avendo voi scritto, né risposto a una mia, la quale importava pur qualche cosa. Oggi finalmente, che siamo a 6 di marzo, mi è stato portato un piego di messer Michelagnolo Grifoni, nel quale ho trovate due vostre de 4 et XI di febraio, le quali, se ben tardi, mi hanno cavato di dubio e riconciliato con voi; e per non melo scordar ho subito mandata la vostra alla sua consorte. Or perché questo particular mi preme, risponderò a quel che tocca alle monache di San Marco. Le quali si son portate già molti giorni e si portono di maniera che io pagherei ben assai, che Sua Beatitudine me le levassi di cura, perché fra loro non è obedienza né osservanza e, quel che più di tutto importa, non vi è carità. Ho aspettato con desiderio questa vostra risposta, sperando, che Nostro Signore si contentassi, che io le dessi a’ padri Zoccolanti. E se ne contentando, sono più impacciato che io fossi mai; et al fine conosciuta la perfidia loro, sarò forzato adoperar la verga di ferro e cavarle et mescolarle con quelle della Trinità. Se pur Nostro Signore comandassi che io dessi loro un padre Zoccolante et a’ padri, che melo concedessero, spererei di far qualche frutto: perché sempre mi promettono bene, e partito che io ne sono, fanno peggio. Dentro el monasterio è piccolo, non vi è carcier. Son d’accordo a far male e romperebbone le porte, se fossero di ferro. Or tentate questo remedio di aver un confessoro Zoccolante e rispondete, come prima potete. Messer Giorgio mio, a questi giorni son seguiti qui disordini importanti: el primo, che messer Cosimo Camaiani et Carlo Judici, e’ quali si erono pacificati in camera mia, hanno rotta la [pace], mancato della parola, data a me et al capitano Gianbatista; né si sa el vero, chi sia stato el primo. Son però chiamati in Firenze agl’Otto per ordine del Serenissimo, per essere messer Cosimo cittadino Fiorentino; e là si chiarirà el colpevole. Dua giorni sono, per causa leggierissima Francesco Pacinelli diede al cavalier Gualtieri una mentita et insieme una pugnalata. El povero vechio disarmato e solo, si trova ferito, mentito e nel letto con la febre. Quantunche di poca importanza sia la ferita, tuttavia la paura, la vechiaia et la qualità de l’affronto lo pon in pericolo. Io in tanto l’ho disposto alla pace e travaglio per concordar altri interessati. Son qui e non solo son qui: ma ci sono per starci; e perciò vo rattoppando la mia capanna di Cesa per potervi abitar e per poter, come si dice, talora fuggirmi da bottega. Se adunque Sua Santità, loro Altezze, l’opere, le faccende e quel che più impedirà la vostra virtù permetterà, che vogliate, possiate o siate lasciato poter, viver uno mese de l’anno alla patria, agli amici, a Voi stesso et al vostro vescovo, siate certo, che a me sarà di contento infinito. Ho letto con una consolazione grande la contezza, che mi date del disegno, de l’ordine e del luogo della opera della rotta Turchescha; e poi che gli anni, la residenza e l’impossibilità mi impedisce che io non posso veder, mi pagherò con la narrativa delle vostre lettere. Andate avanti, che Dio benedetto, il cui grandissimo miracolo andate impennellando nel muro, distendere ne l’idea de l’intelletto il vivo del vero et accompagnerà la mano con la forza, tanto che viverete eterno exemplo dell’arte, che al fine vi porrà nel cielo; perché le orazioni del santissimo pontefice son bastanti ad impetrar dalla Divina Maestà tutto quello che piamente. Chiederanno. Or poiché io ho pieno el foglio, farò fine col tornarvi a pregar che con prestezza mi rispondiate; et mi raccomandate a monsignor San Galletto, al quale desidero di far ogni maggiore servizio. State sano. Di Arezzo 6 di marzo 1572. El vostro vescovo di Arezzo. Al Molto magnifico el cavalier Giorgio Vasari, mio dilettissimo. Roma. 
Messer Giorgio Magnifico. Se la forma e l’amor non mi diceva, che quella lettera veniva da messer Giorgio, avendovi scordato el dì e la soscrizione, ero scusato, se non rispondevo. Imperò l’efficacia col vostro dir è tale, che necessariamente bisogna conoscer le cose vostre. Noi siamo sempre in su le medesime: voi costà col penello, et io qua con la penna e con la carta; e la vostra sconsolata moglie Arezzo con l'ago e a guisa di Penelopea con la scuola attorno a quella tela. La loggia si finirà, e l’idra con nuove teste vi intrigherà di nuovo; e così fia vero il giudizio del mio grandissimo principe. Voi vi starete a Roma fino a tanto, che da qualche amico mi sarà scritto: “Messer Giorgio è malato”; e indi a poco etc. ... e quella roba, con linee, scorci, ombre e burle de l’uman giudizio aquistata, se ne andrà in fumo, perché in vero quello fratello non mi va per la fantasia. E voglia Dio, che voi non attendiate a far et esso a disfar! Tornate una volta per sempre, mostrando le chiappe al Culiseo dalla croce a Monte Mari, incacandone le cheriche; e venite a provar e gustar l amorevoleza di Cosimo I e la dolceza di casa mia. State sano. Di Firenze a 4 di novembre1553.  El vostro Vescovo d’Arezo.  Al Magnifico Messer Giorgio Vasari, Amico carissimo. Roma. In casa messer Bindo Altoviti. 
Molto Magnifico Signor Cavaliere, mio dilettissimo. Io ho differita et differirò fino a vostra venuta la execuzion, che io ho determinata di far circa el monastero di San Marco; e differirò anche di giudicar quel che mi paia della cupola, della rotta et col desiderio di que’ due cose vi aspetterò maggiore di quel che io non posso scriver. Cavalier mio dilettissimo, io credevo, che voi foste prima che ora resoluto di aver a guisa di buon capitano a morire nel vostro mestiero, nel quale (per sola grazia dì Dio) avete ogni dì più camminato alla vera gloria delle vostre virtuose professioni. Ricordatevi di quelle belle parole, scritte da Salustio nel principio della sua istoria, con le quali egli conforta gl’omini a non passar la vita con silenzio e come le bestie, le quali sono state create dalla natura con la bocca china alla terra et solo obedienti al ventre. Nostro Signore Dio non vi ha fatto eccellente in più di una scienza et arte per altro che lasciar memoria dell’opere altrui gloriose e de voi stesso. Or io son passato troppo avanti col mio signor cavaliere, che potrebbe dar a me questi documenti. Venite Arezzo: ragioneremo, discorreremo in questo breve tempo, che starete qua; et io pregherò Dio, che vi conservi sano. Io son qui al mio luogo di Cesa, stato già X giorni, fuggendo li importunii e rivedendo queste cose mie. Tornerò Arezzo presto et lì vi aspetto. State sano e salutate la casa. Di Cesa 14 di dicembre 157[1]. El vostro vescovo di Arezzo. Al Molto Magnifico el Cavaliere Giorgio Vasari, mio dilettissimo. Fiorenza. 
Molto Magnifico cavalier mio dilettissimo. El primo giorno, che io andai in questa mia chiesa, vidi cosa, che non punto mi sodisfece; la quale con la presente ho volsuto conferire con voi, come con persona che intende, accioché se conoscerete che io sia fuori de l’onesto e de l’onorevole, mi possiate rimetter con la ragion e col giudizio nella buona strada: Voi vi potete ricordar che in absenza mia fu fatto dalli operai di quel tempio fabricar quel pergametto per il predicatore che ora si vede al suo luogo; el quale quantunche fusse possuto riseder con più architettura et miglior, tuttavia la bellezza e pulitezza de’ marmi lo fa riguardevole. Gl’operai de l’anno passato deliberarono di farne un altro apunto a ‘l incontro (crederrò io), perché servisse per el lettor della sacra scrittura. Et imaginandomi, che dovesse esser e di grandezza e di forma simile a quello, non ho ragionato mai, quantunche io lasciassi d’agosto fatto el fundamento. Or, come io ho detto, inarrivando in Duomo, vidi scarpellini, che foravono la colonna overo pilastro, dove si deve appoggiar el pergamo; el quale pilastro non apre più di braccia quattro. E domandando a che si faceva quel’apertura, mi risposero: perché e cantori potessero passar nel pergamo, essendo resoluti li operai di non far scala di fuori come a l’altro, et dovendo essere el pergametto maggiore e capace di tutti e cantori, i quali per quel foro avevono parati ad entrar’ in quel pergamo. Ora tre cose mi si presentorono disconvenienti: la prima, el pericolo che porta la chiesa, forando quel pilastro così sottile. La seconda, la disconvenienza di vedere dui pergami, l’uno incontro l’altro: l’uno piccolissimo, l’altro grandissimo. El terzo piantar un pergamo per la musica in mezzo la chiesa apunto e restar’ el coro et el prelato all’altar’ altissimo. Però, veduto questo disordine, comandai, che li scarpellini desistessino, né si toccasse la chiesa, la quale è del vescovo et non delli operai. Ne feci parola col signor gonfaloniero. Ne participai col cancelliero di Sua Altezza Serenissima: et fin qui non si è fatto altro. E perché io intendo che li operai stanno ostinati in volere, che l’opera e disegno loro vada avanti, mi è parso conferir con voi questo fatto con proporre al giudicio vostro: se vi paressi che meglio stesse questo nuovo pergamo alla colonna di sopra, dove ordinariamente in uno di legno si suole cantar l’evangelio e la musica a giorni santi. E mi farete piacer’ singular’ a rispondermi con prestezza. Et con questo farò fine, ricordandovi, che io son tutto vostro. State sano. Non vi esca di considerazion che se mai si muove lo altar, tanto peggio verrà a star questo pergamo, dove disegnano li operai di porlo. Di Arezzo 16 di novembre '73. El vostro vescovo di Arezzo. Al Molto magnifico el cavalier Giorgio Vasari, mio dilettissimo. Fiorenza. 
Messer Giorgio Magnifico. La vostra lettera m’ha trovato in villa con un pennato in mano e con una seghetta da far nesti, che ripulivo certi nesti di questo anno, e perché io molto volentieri odo ragionar di voi e delle cose vostre, l’ho letta due volte, considerando el ragionamento di quello onorabilissimo Vecchio. E circa quello che mi dite che io vi dia consiglio, prestamente vi dico, che ve lo darei; ma a questa ora son certo, che da voi l’arete preso o sì veramente da altrui l’arete accettato. Offerisconsi al mio giudizio due grandi e concorrenti considerazioni: el vinculo matrimoniale e la gloria della ambizion. E della avarizia non parlo, come di parti vituperose agl’animi belli e puri. E si ben voi nella vostra mi proponete l’ambizion, io so, che equivocate e intendete parlar della gloria, o fama che io voglia dire. Sarà chi dirà, che non impedisce star a Roma al vincolo matrimoniale. Io intendo di sì e lo credo; perché non stanno insieme li officii cognugali con le gran cure, con le servitu, coi pensieri de gran carichi, che si tiron dietro l’opere d’importanza. Ma se io andassi dietro a questo mio avviluppato discorso, io vi darei quel consiglio che io non voglio darvi, non mene acorgiendo, e vi concluderei, che facessi conto con Cristo e poi col mondo. Io ho dispiacer di non vi veder, come mi aveva promesso Pietro; imperò ho contento di veder questa vostra lettera. State sano. Di Firenze o di villa a 22 di ottobre 1552.  Vostro el Vescovo d’Arezo. Al Magnifico Messer Giorgio Vasari, Pittor Aretino, Amico Carissimo. Roma. In casa messer Bindo Altoviti. 
Messer Giorgio Magnifico e Carissimo. Io non so come la acconcierete con la natura, poiché a sì gran personaggio mi ponete in bocca: perché avendomi lei fatto e dotato debolmente di quelle doti che largamente dotar mi poteria, mostrandomi voi in quel ragionamento omo da qualcosa, sia necessario, che la seco pigli per affronto, come vulgarmente si dice. Ricordatevi, che la descrizzion vocale è quasi una vera pittura delle cose, che talora non si veggono. Se voi dunque avete da’ cieli di mostrar agli occhi quello che non è e di dare el moto a chi non si può muover, ricordatevi di non dar a un subietto vivente quello che e’ non ha, ma debitamente dovrebbe aver; perché volendolo alzar, lo sotterrereste vivo vivo. Voi non sete men savio che amorevole e per questo spero che non mi farete apparir per l’altrui gran bocca altro di quel che io sia, per non essere tenuto adulator o bugiardo. La vostra lettera, quantunque giunta tardi, per essere stato giudicato ier l’altro insieme con molti quello orafo, ha niente di meno trovato che io per non so di chi intercession, l’avevo aiutato. Egli è stato condennato per tre anni in le Stinche; né è più in arbitrio nostro né di alcuno, salvo del Duca mio Signor, lo aiutarlo. È ben solito chi osserva i confini, essere relassato a mezo il confine. Se l’altro orafo fosse in loco dove voi parlar li potessi, io vi dico, che lo consigliate a comparire tosto, che i’ senta il bando che ognuno torni a penitenza, perché con poche parole medicherà quella piaga che dapoi col ferro durerà fatica a sanarla. Voi se non siate Arezo, farete e mi scriverete, acioché io vi possa mandar la gallina e gallo Indiano per metterne in seme la nostra città. State sano. Di Firenze a XII di febbraio 1551. Vostro el Vescovo d’Arezo. Al magnifico messer Giorgio Vasari, amico mio. 
Molto Magnifico Messer Giorgio carissimo. Io ho ricevuto il disegno delle boccie, de’ cappelli, delle caldaie, del fornello e del bagno, che mi avete mandati per mano del mio prete, fatte o disegnate dalla vostra non meno amorevole che eccellente mano, e vi ringrazio così di questo come della dipintura, che mi avete mandata nella vostra lettera della casa del Duca o per dir meglio di tutte le muraglie e edificii di Sua Eccellenza; e l’ho chiamata dipintura, perché da così bella narrativa ho compreso come in uno specchio, con l’ochio però della mente, ogni cosa. Or sia laudato Dio, che Sua Signoria dovrà confessar che quando io ve li proposi per quel bello, utile et eccellente instrumento che io vego, e tutto il mondo insieme lo vede, che li sete riuscito. Ché non sete riuscito instabile e vario, come ci eravate stato proposto. Io godo d’aver parte in questo comodo publico, come io goderò anco, quando io vedrò in San Donato benedetto quella bellissima tavola di vostra mano, poco pregiata da quel omo da ben di papa Julio e meno conosciuta da papa Paulo IV. Ma perdonateli su questo error così fatto, poi e’ non seppe conoscer il grandissimo re Filippo e tam poco il gran Duca di Fiorenza. Io confesso essere dopiamente debitor a far qualche cosa memorabile in quel Duomo d’Arezzo; però bisogna fantasticar, dove e come. Perché la pianta non mi piace: non è sicura, non è durabile. La prima guerra e ‘l primo romor che sia da dovero, lo porrà a diacere. Io mi obligo a far per vostro consiglio tutto quel che vi piacerà; ma questo conto si fa senza l’oste. Io mi trovo 53 anni poco meno che sonati, son lontano 1200 miglia, son povero e mal sano e son peregrino già cinque anni e del tornar non si ragiona. El mio patrone ha trovato un pastaccio che si ficca e vadieno a l’asin suo; e questo duol pur crescie. Voi non sentirete altro che un corriero, che dira: “El vescovo è morto. Dio lo benedica etc. ” Così sarà finita la roba, la vita e le faccende. Orsù! Tutto a servizio di Dio e di Sua Eccellenza: che ogni cosa sarà bene impiegato; e io arò pagato el fio del buon vasallo, se arò spesa la roba e la vita in servizio di così grande e valoroso principe, mio signore. Io ho gran martello, che l’Ammannato sia impiegato in altri affari, mentre che ha per le mani el colosso, del quale mi vien gran romor all’orechie. Ma può egli essere, che in una così larga vostra narrativa non vi sia sovvenuto dirmi una parola del divino Michelagnolo? Io non potetti mai creder che Sua Eccellenza non lo vincesse e violentasse a tornar a Fiorenza a onorar quella patria con le sue osse immortali. Messer Giorgio mio, andate innanzi e ricordatevi, che uno de’ magiori oblighi che abiamo a Dio è lasciar dopo noi chi faccia testimonio della virtù che Sua Maestà ci ha concessa, e questo col lasciar erede del valor e delle virtù. State sano; vivete contento per molte grazie, che vi ha concesse Jesu Cristo, e per questa spezialissima, che vi ha posto in loco dove avete comodità di udir e veder a ogn’ora el principe de’ principi del mondo. Di Madrid li 2 di giugno 62. El vostro vescovo d’Arezzo. El signor Don Luigi è stracco in tre dì di Spagna e sazio di questa nazion. Muorsi per tornar a Firenze e vi darà conto della barbarie di questi popoli. Al magnifico messer Giorgio Vasari, mio carissimo. 
Molto magnifico messer Giorgio, mio dolcissimo e dilettissimo. Ora si parte da me el capitolo di Ficone, chiamato da me per terminar con esso la causa del decanato; e perché costì ser Pietro vostro mi disse, che 'l decano era mal trattato e peggio pagato dal capitolo, e che non participava delle distribuzioni, io vi dico, che dal medesimo decano intendo, che oggi ogni cosa va ben, e che del suo servito de l’anno passato, di quel poco tempo che egli servì, fu sodisfatto, in modo che egli si contenta, e dai canonici oggi è riconosciuto e riverito, in modo che ci ha l’onor e sodisfazzion sua. E perché a messer Pietro et a me costì pareva discrepante, che voi avelsi pagati le staia cento di grano l’anno passato et ora ne avessi a pagar altre cento, et il decano solo ne avesse a participar di cento, et e cento più, per li dui mesi dell’anno passato, che egli servì, el capitolo, risponde questo brevemente: che Nostro Signore Li manda nella bolla, che voi consegniate al capitolo et alla massa capitular terre, che ogn’anno rendino staia cento di grano. Se voi di giugno, nel tempo che fu presa la possession del decanato, consegnavi le terre, era necessario consegnarle col frutto delle staia cento di grano, che ancora vi era sopra. Voi non le consegnaste, ma, come affittuario, pagaste el fitto di staia cento di grano. El decano tirò el servito di dua mesi e la prebenda, e ’l restante vien aquistato alla massa; et però volendo ch'el decano sia sodisfatto del suo servito, è giusto, che voi paghiate le staia cento di grano al suo tempo. Le quali, messer Giorgio mio, saranno lire 150, perché qua e grani sono bellissimi e ’l vino sarà infinito, e l’olio similmente a buon mercato. Se le cose si avessero a far due volte, forse si farebbono meglio: venti giorni più, che si indugiava a pigliare el possesso, el grano era segato, e voi scarico di pagare quelle staia cento di grano. Voi aveste fretta e ne avete pagata la gabella. Io vo aquistando forze, ma adagio. Pur spero in Dio di poter portar per questa meza strada el Santissimo Sacramento, principale cagion, per la quale io sono venuto qua, agiunta questa altra di far far certe paci di molta importanza in Foiano et in Marciano et in Bibiena. S’el duca, nostro Signor, vien a veder quello stupendo quadro, baciateli la mano in nome mio e diteli che delle infinite grazie, che io tutto 'l giorno ricevo da Sua Eccellenza Illustrissima, non posso renderle miglior cambio che pregar e far pregare a queste mie buone e sante suor per la sua salute e felicità. State sano et amatemi, come solete. Di Arezzo 3 di giugnio 68. El Vostro Vescovo d’Arezzo. Al molto magnifico messer Giorgio Vasari, mio dilettissimo. Fiorenza. 
Molto Magnifico messer Giorgio dilettissimo. Io ho condotto qui questo anno un pupillo, mio parente, di XII anni, tanto bene inclinato alle lettere, alla relligione et in somma alla buona strada di ben viver, che io mi risolvo di mandarlo costà in un di cotesti collegii, dove egli impari e si crei, di modo che se egli è restato povero di roba, venga ricco di virtù e di timore di Dio. Vi prego adunque, che mi diciate più chiaramente che potete tutto quello che li bisogna, et dove mi consigliate che io lo metta; et se mi sia possibile metterlo in quello di Marcantonio vostro, dove sono e’ nepoti di Sua Santità. Et perché io so quanta sia la naturale vostra amorevolezza et bontà, non mi extenderò in pregarvene più che tanto. Idio benedetto sia quel che vi doni, quanto desidererete. Di Arezzo 17 di gennaro 71. El vostro vescovo di Arezzo. Al molto Magnifico messer Giorgio Vasari, mio dilettissimo. Roma. In Belvedere. 
Molto Magnifico messer Giorgio dilettissimo. Voi sete occupati nelle pitture, ne’ disegni e nell'invenzioni, et io non ostante che vecchio, mal sano e stracco delle fatiche di questa settimana santissima, pur scrivo de mia mano et non lo fo per altro che tirato da quella grande benevolenza che io vi ho portata et porterò sempre. Io feci prete el vostro parente: buono certo, ma tanto ignorante, che io non so, se io mi ho necessità di una assolutione pontificia, avendo scientemente contrafatto agl’ordini del concilio. Horsù! Le vostre orazioni, quella della Cosina et del medesimo prete mi dovranno liberare da quelle pene che io meriterei. Messer Giorgio mio, state sano, che io prego Dio, che mi dia tanta vita, che io vega cominciato uno specchio (se non di filo) di quella gran mela. Di Arezzo 14 di aprile 1571. Affezionatissimo el vostro vescovo d’Arezzo Al molto Magnifico messer Giorgio Vasari, mio dilettissimo. Roma. 
Magnifico messer Giorgio carissimo. Io aspetto con molto desiderio d’intendere minutamente quel che si determini d’intorno all’essequie di Michelagnolo, alla memoria del quale, quantunche difficilmente si possa dare quello che se li converrebbe, crederó niente di meno che dalla bellezza degl’ingegni di voi altri, che potete e che saprete, gli venga pagato gran parte di quello onore che si deve alla sua eterna memoria. Scrivetemi, vi prego, qualche volta; e questo particularmente, se avrete potuto ridurre Benvenuto alle cose ragionevoli. Io vorrei, che la nuova o per dir meglio la publicazione del mariaggio del principe trovasse qui in casa mia fatta la sua arme; la quale ho disegnata di mettere in sala sopra el camino. E perché quel vostro creato in alcune minuzie, che mi ha fatto, mi sodisfa, gl’ho raccontato questo mio desiderio. Resta che alla riceuta della presente voi mi facciate cortesia di ricordarmi con un poco di schizzo di vostra mano le bazzicature, che vanno d’intorno a quella figura della Religione. Fatelo, vi prego, e più presto che possete, perché altro non s’aspetta a metter mano. Io parlai così vivamente a quegl’uomini della compagnia di San Ieronimo et tanto seppi ungere e pungere, ch’io crederó aver fatto buona parte di quel che io desidero et insieme gran benefizio a quelle suore. Staremo a vedere quel che partorirà questa mia bravata. Come voi avrete parlato al principe, nostro signore, advisatemi, vi prego, della salute di Sua Eccellenza. State sano e ricordatevi, che avete lassata la mia Pallade ben lisciata e mal vestita. E Nostro Signor Dio vi conservi nella sua santissima grazia. D’Arezzo il dì XII d’aprile 1564. El vostro vescovo d’Arezo. Al molto magnifico messer Giorgio Vassari, Amico carissimo. Fiorenza. 
Messer Giorgio molto Magnifico. Se il mio messer Giorgio fusse stato informato della bella vita, che tien fra’ Lorenzo Baldanza d’Arezzo, forse che ne arebbe chiesto per grazia al generale di non lo levar di qua, avendomi egli medesimo promesso di partirsene. Messer Giorgio, io non ce lo voglio. Vedete ora quel che più vi preme: il vescovo d’Arezzo e l’onesto o fra’ Lorenzo et il disonesto, et così vi governate: che io sono tutto Vostro. D’Arezzo 15 di giugno '63. El vostro vescovo d’Arezzo. Al Molto Magnifico Messer Giorgio Vasari, mio carissimo. 
Molto magnifico messer Giorgio carissimo. Veduto quel che voi scrivete a messer Pietro nella vostra de 3 di questo, mi è parso a proposito mandarvi ser Cosimo Pastrini, el quale in vero io vi propongo a ciascuno altro che di qui d’Arezzo mi si offerisca alla fantasia, o voglian dir cogitativa. Al quale non bisogna in modo alcuno parlar della fattoria per via di patto; perché saria proprio un maritar mona Simone con San Pietro. Egli è persona da ben et amorevole; et so io, che non lascierà di far per voi et per le cose vostre quel medesimo che voi stesso saprete desiderar. Et io, come vostro padre spirituale, vi protesto, che se voi vi resolverete a dar questa dignità col pensiero resoluto, che quel tale sia vostro agente, sarà simonia expressa, né mai arete cosa desiderata, et ogni cosa vi andarà a traverso e nessuno omo da ben mai l’accetterà con questa condizione. Se voi vi resolverete a por la dignità in persona sua, potrete darli le bolle e la licenza del possesso. Né essendo questa per altro, vi lascio con la benedizione di Dio. Di Arezzo V di maggio '67. El vostro Vescovo d’Arezzo. Al molto magnifico messer Giorgio Vasari carissimo. Fiorenza in borgo Santa Croce. 
Molto Magnifico messer Giorgio dilettissimo. Io son venuto in Firenze con licenza dì Nosto Signore a terminar questa mia lite della iurisdizione, se così piacerà a Dio et loro Altezze. Né prima son giunto, che io ho trovato sollevato Gianbatista pittore, per esserli stata fatta molta instanzia dal signor Spedalingo a nome vostro, che egli sene venga costà. Messer Giorgio mio, questi non sono i patti: egli ha imposta la tavola, ha quasi la metà del pagamento; e se celo levate di qua, la tavola si finirà tardi, e quei padri di Santa Maria Novella con molta ragione si dorranno di noi. Vi prego, che non procuriate questo disordine e vogliate bene a questo vescovo, che è tutto vostro e prega sempre per la vostra salute e consolazione. Di Firenze 25 di gennaro '70. El vostro vescovo di Arezzo. Al molto Magnifico messer Giorgio Vasari, mio Dilettissimo. Roma in Belveder’. 
Molto Magnifico messer Giorgio, mio dilettissimo. Io ragionerò più volentieri a bocca con voi, se però io viverò tanto, del caso di Giovan Batista pittor, sopra di che tanto risentimento fate che per lettera, e per ora mi contenterò solo di ricordarvi quel che voi stesso affermate, che voi me lo deste. Ad instanzia vostra l’accettai, alla vostra informazion e fede di sufficenza si allogò la tavola; et se questa non ci si fosse interposta, non se li dava questo carico. Et oltre altro questo vi ridurrò a memoria che poiché avevi disegnato di condurlo costà, melo concedeste perché egli mi sbrigasse di questa ansietà di veder a mei dì, che possono essere pochi, finita quella cappella. Se ora adunque io mi interpongo con ragione o no, che egli non venga et attenda a lavorar, ne faccio giudice quel mio tanto caro messer Giorgio Vasari. Se lo conoscete o vedeste mai, domandatevelo et rispondetemi quel che vi risponde. El resto discorrerò a bocca, quando che sia. Nostro Signore mi fa scriver a monsignor Galletto, che vuole, et mi farà intender il quando et il modo, una particella delle relliquie di quel santissimo corpo di San Donato. Et io ho risposto a monsignor quello che vidi in quell’urna. Ora aspeterò che cotesto santo Vecchio mi comandi. Partirò, piacendo a Dio, el primo di quaresima per starvi a di lungo fino a San Giovanni. Se in questo mezzo el caso vi ricondurrà a veder la patria e la moglie, ci rivedremo: intanto state sano e di me ricordevole, che vi amo quanto io debbo. Di Firenze 24 di febraio '70. El vostro vescovo d’Arezzo. Al molto Magnifico messer Giorgio Vasari, mio dilettissimo. Roma. 
Messer Giorgio Magnifico. La facciata del Ricasoli riesce di maniera, ch’el povero vescovo bestemmia la sua dappocaggine; che per voler a uso di mercante condurre el mercato e stiracchiarlo con voi, pochi giorni sono ne fu scoperto un pezo, dove si vide uno Orazio in sul ponte e mai parve una figura tanto stranamente condotta, che io non la volsi considerar affatto, dolendomi della disgrazia di quella facciata che è quella del Corso. Ora perché questo dipintor non lavora, credo che prima sarà condotta la loggia di Sua Santita, e sarete ancora a tempo voi a fare el resto. Per non aver a replicar quella vostra invenzion della Contenteza, vi mando la vostra lettera, la quale io avevo messa infra le altre, degne d’essere serbate. E se troverò tela della larghezza che chiedete, ve la manderò con questa, rendendomi certo, che avanti settembre mi abbiate col vostro pennello contentato con la Contentezza. Le vostre lettere ebbero ricapito, e io resto al vostro piacer.  Poscritto: tela sì larga non si trova; bisogna torre una tovaglia.  Di Firenze al primo di luglio 1553.  Vostro el Vescovo d Arezo.  Al Magnifico Messer Giorgio Vasari, come fratello carissimo. Roma. In casa messer Bindo Altoviti. 
Molto magnifico messer Giorgio dilettissimo. Io stavo domandando, se ci era chi venisse a Fiorenza, quando el vostro nepote mi ha data la vostra carta, el quale sarà examinato e conosciuto per cosa vostra, et insieme tutte quelle persone che verranno da voi. Io tornai questa mattina e trovai, che iersera avevano piantato l’altar con le scalee, avendovi celebrata la messa e per quel che io senta, sodisfa. Al mio poco iudizio par che l’altar sia troppo lungo e stretto; e questo nasce, che l’hanno fatto un palmo meno del vecchio, et io l’arei voluto un braccio 1/2 meno; di che nasce che quel zoccolo dove va piantato l’angelo impedisce le due sedie de’ canonici, che seggono acanto al vescovo. Non veggono la elevazione de l’ostia, disordine non piccolo perché dua e dua son quattro, che non vegheno. Crederò che scemando l’altar et un palmo di quel zoccolo vedranno tutti; overo un solo arà a scomodarsi un poco, che non vuol dir nulla. Replico che stamani tornai dalla visita d’Asciano, Rapolano, Siena, Lucugnano e Monte a San Savino; et ho trovate tante faccende multiplicate in quattro giorni, che non ho possuto parlar né sentire l’opinion di diversi e particularmente delli spiriti della controdizion. Volevo, che si facessi sopra la sepoltura, che questo falegname ha molto ben contrafatta, si piantasse un Cristo di terra, così fatto alla grossa. Non hanno voluto spender, e così non si po’ veder minutamente il vero. Mi farete piacer a dirmi, se le scale de l’altar vengon quadre, o pur se hanno a venir sfuggendo in verso el Sacramento et in verso la sacrestia, perché mi par, che ‘l disegno in carta, che mi mostraste, le nuove scale venghino sfugendo: io vi vego rider di questa tantafera; tuttavia per non lasciarvi dietro la mia opinion, ho voluto dirvela e pregarvi che mi mandiate un poco di bozza, cavata del vostro carton di mano di uno di vostri garzonetti, per non finir di stancar quella dotta mano che ha mostrato al mondo quel che si possa far, sempre che la sia comandata da una gran volontà di servir il suo signor et di aquistar fama perpetua. State sano et procurate, che quella mia femmina non patisca di qualche processo, infino a tanto che le diate la sua perfezzion. In fretta. Di Arezzo 14 di aprile '65. El vostro vescovo d’Arezzo. Al molto Magnifico messer Giorgio Vasari, mio Dilettissimo. Fiorenza. 
Molto Magnifico messer Giorgio carissimo. Il vostro giudizio, il quale va sempre a dare dritto nel segno, nella elezzione, che faceste del sito di Santo Stefano della Vittoria, non potevi eleggere luogo che più a proposito venisse: percioché alla eminenzia e commodità del luogo si è aggiunto questo. Che nel cavar de fondamento si è trovato un muro antichissimo di bellissime pietre, appresso il quale quantità d’ossa di morti, le quali mostrano chiaramente, anticamente esservi stata una chiesa; e perché le pietre sono lontane di qui più tre miglia, ho ordinato che sia rovinata una antica muraglia quivi vicina e de’ sassi ne sia accomodata questo edifizio. È fondamenti sono fatti, le lettere intagliate. La calcina et la rena vi andrà di questa settimana, et io per di qui a San Giovanni sarò in sul luogo, se così mi concederà una gamba che già otto dì mi tiene nel letto. Questa mattina ad instanzia di messer Giorgio Vasari ho ordinato a subdiacono un suo nipote, ignorantissimo e da bene. Ditegli per parte mia che preghi Iddio che mi perdoni questo peccato, e che non richiegga più di simil cose: perché io dirò di no. Al monastero di Santo Marco non sono stato ancora nè a nessuno delli altri per non aver potuto. Come io possa, lo visiterò; et se quelle suore si risolveranno a far a mio modo, le lascierò contentissime: altrimenti faremo dua fuochi, et elle ne andranno con il peggio. Basciate le mani al duca per mia parte et state sano. D’Arezzo li 4 di giugno 1569. El vostro vescovo d’Arezzo. Al molto Magnifico messer Giorgio Vasari, mio dilettissimo. Fiorenza. 
Magnifico Messer Giorgio. El Botti era alla villa, dove e’ sua li aranno mandata la vostra; e quelle sono ite Arezo subito per bona mano. Mancherà a giudizio mio, dopo le tante invenzioni che attorno a quella Contenteza volete far, la maladetta ambizion, la quale soffocata da l’un piede di quella in mezo la gola, a mal grado suo ghiaccia in terra in qualche bella, ma violenta attitudine. E che questa invenzion mi si convenga, voi lo potete benissimo considerar, da poi che io vivo nella mia povertà el più contento che viva. Messer Giorgio mio, ponete la mano in un poco d’un disegnetto, che io vene prego; e la troppa mia importunità imputate alla molta vostra virtù, la quale è di necessità affaticar, mentre ch’el tempo lo conciede. Se avete fatto piacer a messer Iacopo, mio cugino, certo che avete servito un daben gentilomo e grandissimo. Finalmente el gran Duca di Ferrara considerato bene la mia Pazienza, si è resoluto voler veder colorito un schizzo della vostra opera; e io l’ho fatto cavar a tempera a un buon giovane et oggi gliene mandero. State sano. Di Firenze a 24 di giugno 1553.  Vostro il Vescovo d’Arezo.  Al Magnifico Messer Giorgio Vasari, amico carissimo. Roma. In casa messer Bindo Altoviti. 
Messer Giorgio magnifico e carissimo. Io mi rallegro, che voi siate tornato Arezzo a consolar la vostra gentilissima moglie e i vostri parenti, e mi sarà carissimo che quando arete largamente satisfatto a questo debito, vi lassiate rivedere qui a Firenze, venendo a scavalcar a casa vostra mia, dove non si tiene conto né d’una né di più bocche, poiché Dio, dispensatore di tanti beni, l’ha in modo ripiena di nutrimento, che se ne può far parte agli amici et ai poveri mendici. Ma non venite prima, come ho detto, che abbiate consolata la consorte; ché io non voglio participar di quelle efficaci maladizion che sanno imprecar le malcontente mogli, delle quali temo io non poco come giuste e ragionevoli: fra XV dì, adunque vi aspetto. In tanto udite bel caso: in arrivando qui el Reverendissimo di Ferrara, mi fu mandato a casa alloggiar el vescovo di Cariati, persona di molte buone qualitadi e litterato assai, el quale una sera a tavola ragionando col Varchi, lo domandò, se egli avea mai fantasticato, come si potesse dipingiere la Pazienza. El Varchi andò attorno a questo, discorrendo molte cose, mostrando, che li antichi non ne avevono lasciata alcuna particular descrizzione. El vescovo alora disse che cercava l’opinione di tutti e litterati e sottili ingegni, perché lo Excellentissimo Signor Duca di Ferrara, essendosi eletta questa impresa, desiderava per qualche bella invenzione figurarla nelle cose sue; e disse molte invenzioni, che già li erono state portate. Io stetti sempre attento senza dirne parola, e veduto che nessuna delle narrate da lui si appressavono alla vostra, mi risolvei a contar la mia tavola e appresso mostrar el vostro disegno e la vostra lettera appresso, la quale io tengo insieme col disegno. Or qui naque la maraviglia e il desiderio d’averlo: a che io non possetti mancar, domandandomela, per mandarlo al signor Duca. E il dì sequente fattolo cavar a un buon giovane, gliene diedi. Partissi per Siena. E di qui son pochi giorni, che mi ha con instanzia pregato, che io gliene mandi un altro disegno. Il che ho sfacciatamente negato con dir, che già ho fatto far certo disegno per un paramento di camera, e che finché ‘l paramento non è finito, non intendo accomodarne altrimenti, tanto più avendone servito el signor Duca. Ora la cosa è qui. Io avevo disegnato scrivervene a Roma che, essendovi chiesto, non desse ad alcuno. Voi verrete qui, e in vero pensereno al disegno de’ panni e a qualche altra cosa, accioché io, che tanto vi amo e ammiro le cose vostre, non sia privo di venti vostre pennellate in casa mia. State sano; e se potete o volete acomodarvi costì di nulla di mio, ditemelo, che lo farò subito diventar vostro. Di Firenze a 7 di gennaro 1552. Vostro el Vescovo d’Arezo. Al Magnifico Messer Giorgio Vasari, amico carissimo. Arezo. 
Messer Giorgio Magnifico. Videte, che mala fortuna è la mia: io ho desiderato un anno continuo, ch’el Signor Don Luigi venisse a Roma per veder Roma, le rovine e Napoli insieme; e quando vien l’occasion nella più dolce stagion de l’anno, io ho auto mio padre di ottantotto anni malato in letto: e per questo è passato quel Signor gentilissimo di costì senza il vescovo d’Arezzo. Voi mi areste veduto, e io arei goduto voi. Ogni cosa per il meglio. El carnovale si appressa, e voi debitamente passerete di qua per condurre la vostra consorte costì, dove pictando e carnalmente sculpendo, satisfarete a Dio, a voi e a lei: che veramente merita lei non manco, che voi meritate essere numerato fra’ primi ingegnosi e gentilissimi spiriti. Non mi abbiate per adulator, che io non solo non sono, ma non voglio né essere né essere tenuto. Io l'intendo così, ma son povero né mi ardisco scoprirmi per non vi offendere: l’animo è pronto, la carne debile e stanca. Amatemi, raccomandatemi al grandissimo Vecchio, miracolo veramente di tutti e secoli, e state sano. Di Firenze il primo di gennaro 1551. El vostro el Vescovo d’Arezo. Al Magnifico Messer Giorgio Vasari come fratello. Roma. Array 
Messer Giorgio mio dolcissimo. Io ho la vostra e vi prometto che la mi è carissima; perché l’esser stato molti giorni senza, me la fa parer miglior. Mio padre d’ottantotto anni guarì di sorte, che si può forse sperar più vita d’esso che di me e così mi ha privato di veder voi, le cose vostre e il grandissimo Vecchio insieme co’l’ opere sue. Orsù! Io le vedrò un dì. El caso è qui. El Signor Don Garzia, come arete inteso, ha presa la figlia del Signor Ascanio con 55 mila ducati di dote. È ito alla corte. Tornerà fra dui mesi, e così ce ne verreno per dui altri mesi a Napoli con Don Luigi a goder di quelle feste; e questa fia certa occasion di veder le cose vostre e, se io sopra viverrò, di poter far fede a chi non ha mai veduto la virtù viva, come ella sia veramente fatta in persona di Michelagnolo. Se voi vi risolverete di venir Arezo, gran fatto! Che non vogliate o all'andare o al tornar far la strada da Fiorenza. In caso, che non vi fermiate in Arezo, che io vi arrivi, che son pur resolutissimo di venirvi questa quaresima. Io non ho veduto il sonetto, che l’avete dimenticato in su la tavola: forse vi ricorderete di mandarmelo per la prima, e mi sarà molto caro. Non sapete, come stiate con questo principe per mia lettera; perché se ben vi ricordate, io non sono stato alla corte se non una volta tre dì, e quelli in compagnia di questo Signor, che non potei comodamente dir certe mie fantasie: le dirò, come prima potrò, che sarà presto; e lo saprete subito. So ben, che sete tale, che non bisogna se non nominarvi. Attendete a star sano e non temete né Turchi, né Spagnoli, perché la Navicella può aver travaglio, ma non perir. Di Firenze a 14 di gennaro 1550. Vostro el Vescovo d’Arezo. Al Magnifico Messer Giorgio Vasari, amico carissimo, Roma. 
Messer Giorgio Magnifico. Se io non ve lo avessi detto prima, che credo di sì, un vescovo, servitor del cardinale di Ferrara, che alloggiò qui quando Sua Signoria Reverendissima andò a Siena, veduto quel disegno della mia Pazienza, mi pregò tanto, che io li diedi un poco di scizzo di quel primo disegno; e in vero gliene diedi volentieri, perché mi disse volerlo mandar allo Illustrissimo Signor Duca di Ferrara, che lungamente aveva cercato di questa fantasia. Or finalmente ier sera l’arazzier di San Marco mi mostrò certi disegni di panni di quel signor, dove in un picciolo ovato in la suprema parte del panno in mezo il fregio o festone è quel disegno, ma tanto mal composto, che io sono stato forzato scriverne al Babbi, che li dica, che dia commissione, che qui secondo el vostro ritratto lo racconci. Vedreno a quel che si resolverà. Dio vi difenda da caldi e dal male, che io lo desidero; e son vostro. Di Firenze a X di giugnio 1553.  Vostro il Vostro Vescovo d’Arezo.  Al magnifico messer Giorgio Vasari, come fratello onorando. Roma in casa messer Bindo Altoviti. 
Molto Magnifico Messer Giorgio carissimo. Excellentemente mi serviste, e io feci leggier la vostra a monsignor di Cortona, al quale satisfece il capriccio, contenuto in essa, extremamente: però non giudicherei fuor di proposito, che voi l’intertenessi con una letera el mese, perché è buon mezo al vostro fine e molto più di quell’altro, al quale dovevi ricordar e' casi vostri. Se le cose andranno di maniera, che la vostra consorte possa venire a Roma, io doverò saperlo. Son resoluto far tesser panno largo e mandarvelo costì, perché ‘l contento abia el desiderato fine della Contenteza, fatta diligentemente dalla vostra dottissima mano. E vostro sono. Di Firenze a 26 di agosto 1553.  Vostro il vostro Vescovo.  Al Magnifico Messer Giorgio Vasari, amico carissimo. Roma nella Altoviti. 
Molto Magnifico messer Giorgio, cavalier dilettissimo. Avendo io publicato di voler dar alle monache di San Marco un confessoro Zoccholante e poi procurar di darle a’ medesimi Zoccolanti in governo, sono entrate in tanto timor, che mi promettono di non voler mai più essere disubidienti et hanno saputo umiliarsi di maniera, che io l’ho consegnate a uno de’ miei canonici, che le confessi. E per dua mesi, che dura l’uficio di questa badessa, proveremo, come si porteranno. Intanto ordinerò loro la regola; e se vorranno entrar per la strada, io sarò loro amorevole; se altrimenti, le visiterò in virga ferrea. Però se fino a ora non avete fatto, non fate altro. Voi tornerete, et a lungo ci parleremo. Intanto state sano e baciate la mano a monsignor mio Sangaletto. Di Arezzo XII di marzo 1572. El vostro vescovo di Arezzo. Al molto Magnifico el cavaliere Giorgio Vasari, mio Dilettissimo. Roma. 
Magnifico messer Giorgio mio dilettissimo. Dice il proverbio: che chi ha pazienza, come ho sempre auta io e l’arò finché io viva, mercé vostra che me la dipingeste così bella, mangia e’ tordi a un quattrin l’uno. Io con l’aiuto di Dio e di San Donato benedetto ho tanto aspettato, che ho riscontrato in una mano d’operai onorati, animosi, amorevoli e prudenti; e’ quali hanno resoluto far per il Santissimo Sacramento un ciborio bellissimo e collocarlo in su questo altar, che dal vostro disegno et da quella rara vertù che Dio vi diede sarà giudicato che stia bene. Tireranno l’altar innanzi et lo collocheranno in somma a modo vostro e mio; perché si rimettono totalmente in me et io in voi: però vi prego, per amor di Dio e di San Donato, che, come prima potete, ponghiate in disegno e facciate far un modello a modo vostro, che sia bello et onorato. L’opera si trova in esser circa scudi trecento o più qualcosa. Arà le sue corrispondenze solite. E quando sarà tempo, io non in questo, perché non vego andar in groppa, mostrerò gratitudine al Signor Dio e San Donato di XL’anni, che ci ha fatti degni mio zio e me di questa onoratissima chiesa. Io sarò costì, se Dio vorrà, a 25 di questo e vorrei trovar fatto qualcosa, perché l’indugio, capitalissimo nimico de le opere buone, non partorisse qualche diavoleria inreparabile. Saremo insieme. Parleremo e concluderemo, a onor e servztio di Dio e memoria della vostra dottissima mano, cose lodevoli e perpetue. State sano. Di Arezzo 15 di gennaro '64. El vostro vescovo d’Arezzo. Al Magnifico messer Giorgio Vasari, mio dilettissimo, Firenze. 
Messer Giorgio Magnifico. Io non ho scrittovi già dua sabati, perché non mi trovavo che dir; e pur volevo che attorno al vostro negozio voi sapessi o da me o da monsignor di Cortona qualche cosa che facessi per voi. E perché so, che vi scriverà oggi, mi rimetto al suo avviso e non resterò di spronar tanto, che per qualche buona via sappiate qualcosa. Io, se fossi voi, mi expedirei di costà affatto affatto. Verrei qui e direi: “Signor, el Vescovo m’ha detto che Voi dite che io non ho fermeza. Eccomi qui tornato e per servirvi. ” E tengo io per certo, che quando vi vedrà qui, che e’ vi darà quella sala grande in ogni modo. Ora venitene, che quando non ci sia altro da far, vi prometto, che ci sono tante cosette per voi, che in due mesi buscate 150 ducati. Intanto io son tutto vostro. Di Firenze a 15 di settembre 1553.  Vostro el Vostro Vescovo  Al Magnifico Messer Giorgio Vasari da fratello carissimo. Roma. In casa messer Bindo Altoviti.   
Messer Giorgio Magnifico. Io veggo già la opera alla vigna di Nostro Signore finita, poi ch’el vostro pennello ha cominciato a volar per i contorni delle volte e delle facciate. E Sua Santità ha fatta bella resoluzion a commettervi questo negozio, volendo veder e godere la dolceza di sì grande e bello edificio. Andate lavorando; e quando e’ vi torna comodo, pensate al caso mio. Questo quadro è 4 braccia e largo dua, ma a tanta alteza mi par che riesca stretto. Or fate voi. Egli è vero, che io son povero; ma e’ non mi par’essere, e non diro mai d’esser per non esser ingrato al grandissimo Dio, avendomi dato la Sua Santità molto più di quello che alle mie virtù non si convien; però non vi voglio quella botte. Tutto el restante mi piace: però vi ricordo, che dua volte serve chi presto accomoda. State sano, ma lontano dalla avarizia, che la vi farà morir giovane a Roma, e raccomandatemi a messer Bindo. Di Firenze a 17 di giugnio 1553.  Vostro el Vostro Vescovo  Al Magnifico messer Giorgio Vasari, amico carissimo. Roma. In casa messer Bindo Altoviti. 
Messer Giorgio Magnifico e Dolcissimo. Voi non aveste una mia che, tosto che io arrivai in Fiorenza, vi scrissi, perché in questa, che ora ora m’ha dato di vostra mano el mio messer Niccolò, ragionevolmente me ne direste una parola, perché e’ vi era certe cose che meritavono risposta. Voi l’arete intanto auta e mene risponderete con agio, perché e’ pennelli, le matite e i carboncini so che farebbon question con la penna, se la inpedisse loro i colori, e disegni, l’ombre e le vere bugie, che agli ochi di chi vanamente si pasce s’appresenta; e ne andrebbe col peggio, essendo sola a contentar con tanta generazion; perché quando e’ volessin’ far a mala guerra, con un gocciol d’olio le impedirebbeno, allegandole la punta, che la non potrebbe mai più scrivere né ben né male. Or lasciamo questa baia da l’arte! Voi mi dite, che sete fra papi, cardinali, vescovi, richi mercanti e signori. Io non ve ne ho una invidia al mondo, perché riducendo tutte coteste vostre grandezze in una, io mi specchio nel più gran principe del mondo, di bontà, di cortesia, di grazia e di saper; le quali cose un giorno verificherano quel di Virgilio sì dottamente detto: “Famam qui terminet astris”, lasciando quel che di sopra disse prima: “Imperium oceano” al grandissimo Carlo V. Ma se mi dicevi che dolcemente vi godevi la terrena divinità di messer Michelangelo, veramente voi mi allegavi i denti, mi facevi ammutolire e mi confondevi. Però un’altra volta tacete quelle grandezze, preponete quel sapientissimo Vecchio a queste altre ombre, che presto nella perpetua ombra resteranno al buio, et esso più lucido dopo morte eternamente risplendera agli ultimi posteri. Quando e’ vi tornerà comodo, voi vi ricorderete di parlarle della mia Pazienza, la quale in vero merita essere da me riconosciuta. Poi, sua mercé, io son in questo grado, senza la quale era impossibile che io ci pervenissi, perché troppo duro era el comportar un vecchio avaro, collerico e ignorante di quel che a un nepote nobile si conveniva. Or sia pur benedetta l’anima sua, che poi che accomodato m’ ebbe, s’andò a riposar, lasciandomi patron del più dolce, più comodo e più bello, se non più ricco vescovado d’Italia; infra le comodità e felicità del quale io so ben che fra le prime annovero l’aver per mia creatura messer Giorgio Vasari. E se e’ mi fosse lecito dirlo, direi essere stato infra le mie pecore el santissimo Iulio III, del quale voglia Dio che io non sia (mercé di chi troppo desidera le cose mie) manco che asino. Messer Giorgio mio, godete, lavorate, tanto pero, che la sanita non patisca e expeditevi, perché io vi scrivero e vi aspetterò al fisso tempo Arezo; e non aspirate tanto al guadagno e alla gloria, che voi vi dimentichiate la seconda causa, perché Dio vi ha fatto omo. Amatemi, come solete. Di Firenze 17 d’ottobre del 1551. Vostro affezzionatissimo el vescovo d’Arezo. Al Magnifico Messer Giorgio Vasari, come fratello, Roma. 
Messer Giorgio Carissimo. Io non posso aspettar tanto, che io arrivi costì a dirvi el caso, perché ‘l vescovo non mi diceva niente, mi parve di domandarli quel che voleva far della calcina. Mi rispose: “Io farò una cantina, perché tanto mi domanda el Grillandaio a pintar la faccia di mezzo; che io spenderei più di 500 ducati in tutta la casa. " I’ risposi: “E mi basta l’animo farla far per meno a un miglior maestro”, con animo di dirli, che per 499 la farei far a voi. Ma rispondendomi, che bisognerebbe ben farla per meno assai a voler che la facessi dipinger, mi tacqui; e così è finito el negozio della casa. Quello amico mi chiede 20 ducati dell’una di quelle veste: però non si trovando altro, ditemi, se vi contentate, che io porti una grillanda d’oro o un vezzo di perle per quel valore che mi diceste; e volendo pur una vesta, la porterò. Ricordatevi, che la poca pazienza in questo mondo non basta: che bisogna averne tanta, che è una compassione. Però fatela grande e non buona roba, perché la mia ha durato tanto, che già invecchia. Di Firenze a 13 di marzo, che a 23 sarò costì.  Vostro il Vostro Vescovo Al Magnifico Messer Giorgio Vasari, amico carissimo. Arezzo. 
Molto Magnifico Signor Cavaliere, mio dilettissimo. Con l’altra mia scritta a Vostra Signoria la settimana passata le dissi el nuovo ordine, che avevo preso al monastero di San Marco, et che ero risoluto di provar ancora dua o tre mesi la vita loro sotto el governo di messer Cristofano, mio canonico, et che, quando questo non mi succedessi in bene, alora mi risolverei a scriver al monsignor reverendo Carniglia, el quale ordinerebbe a nome di Sua Santità quel che fosse l’onor e la salute de l'anime loro. E così farò; et avanti che venga el dì della partita vostra di costì, li significherò, come passino le cose. El piacer, che io piglio di leggier le vostre lettere, è tale, che io non mi contento di una né di due letture, tanto che io le imparo a mente. E nel veder quella narrativa del contento nella pittura mi par veder, anzi mi si appresenta avanti agli occhi el fracasso, el romor e lamenti e l’incendio di quella rotta et insieme mi sfrena a suplicare a Dio Nostro Signore, che con una nuova vittoria dia occasione di nuova fatica al mio virtuosissimo cavaliere: el quale salendo al sommo della gloria della pittura, lascierà di sé memoria, che dopo al gran Michelagnolo passerà qualsi voglia altro pittor delle passate etadi. Travagliate adunque allegramente, che la vera ricchezza è la grazia di Dio e quella memoria che l’uomo lascia di sé di essere vissuto bene e santamente. È vero, che io ho travagliato e travaglio per palificar questa gioventù non solo, ma gli uomini di età più che provetta; ma el demonio, che si interpone col far far (a tale che meno lo deve) officii crudeli, mi impedisce la quiete totale di tutta questa citta et al fine mi inciterà e violenterà a ricorrer a chi possa e voglia adoperar la verga di ferro. Ora, el mio signor cavaliere, state sano, menate la virtuosa et felice mano a onor di Dio e contento di cotesto santo vecchio, per la cui salute prego io e pregherò sempre. Di Arezzo 25 di marzo 1572. El vostro vescovo di Arezzo. Al Molto Magnifico el Signor Cavaliere Giorgio Vasari, mio Dilettissimo. Roma. In Belveder. 
Molto magnifico messer Giorgio dilettissimo. Poi che io vi scrissi ier l’altro, son andato ripensando meglio al modo del porre il Santissimo Sacramento sopra l’altar maggiore nella mia catedrale; e mi è venuto in fantasia, che si facessi (se però a voi piacerà) un modo d’arco sopra due colonne, come quello apunto della Anunziata costì overo di Santo Spirito di Roma. Perché così facendolo, potria servir benissimo, anco quando a Dio piacessi di disporre questi cervelli, che quel’altar venissi innanzi. E però dico che mi piaceria che si facessero due colonne di legno belle, sopra le quali si reggiesse un arco, largo e tanto alto, che pigliasse una parte di quella tavola di marmo e parte dello altar, sopra el quale fosse il ciborio, alto, bello e condecente; e nella cassa da piedi si nascondessi un cassonetto d’argento, che io ho ordinato costì per custodir sicuramente el Santissimo Sacramento. Potrà essere, che questa mia narrativa non s’accompagni col vostro miglior giudicio: però vi prego, che a mia requisizion facciate un poco di disegno. La spesa si potrà distender da 150 a 200 scudi et anco, con un poco di comodità, a qual cosa di più. Di che si aspetterà la risposta dalla vostra amorevolezza, la quale sapiamo che non sarà minor del vostro buon iudicio, con che resto al vostro piacer. D’Arezzo VII di dicembre '64. El vostro vescovo d’Arezzo. Non si è fatto la spedizion di vicario: ci son X preti, che lo pretendono. Al molto magnifico messer Giorgio Vasari mio onorando etc. Fiorenza. 
Messer Giorgio carissimo. Con questa rispondo a due vostre: una di Roma, l’altra dall’Orsaia; e poiché questa ora sete con la moglie a casa vostra e fuor di prigione, io mi rallegro con voi, come se voi foste uscito di prigione et, presso che io non dissi, di galea. Satisfate al vostro debito, tanto che Sua Eccellenza torni; e poi venitevene in casa mia, dove non si ten conto delle spese, fatte agl’omini virtuosi. E qui accomoderete le cose vostre; e avendo a pintar quella facciata, potrete fermarvi con una casa comoda e condurci la famiglia. Voi per quella di Roma mi accennate, che avete aconcia la cosa con messer Bindo, e qui mi sollecitano i suoi; però arò caro saper, come sta la cosa, che al fine mi scomoderò e finirolla, però scrivetemelo e state sano. Di Firenze a 15 di X 1553.  Vostro el Vescovo d’Arezo.   
Messer Giorgio carissimo. Questa diavola di monna Guerra mi scompiglia el cervello di maniera, che io non so, che mi voglia che mi faccia, né che mi desideri. So ben che io non sarò costì prima che a 15 del futuro, e fors’anche non verrò bene resoluto, se gran cosa non s’oppone. Intanto andate accomodando le cose vostre, perché io non vi veggo qua prima che fatta la Santa Pasqua. E state sano. Di Firenze a 20 di febraio '52.  El Vescovo d’Arezo. Al Magnifico Messer Giorgio Vasari, amico carissimo. Arezzo.  . 
Messer Giorgio mio caro. Vedete, se e’ non vi torna scomodo, questo mio scombicheramento di disegno; e potendo, con un poco di disegno vostro accomodetemelo in un foglio, agiugnendo di dietro al foglio el disegno delle due porte principali e delle finestre, l’une e l’altre, però di pochissima spesa, sì perché questa non ha col tempo a esser la casa principale, sì ancora perché queste nuove decime non comportono che e’ si spenda superfluamente. E quando e vi torna comodo, io arò caro goder la vostra dolce conversazione. E vostro sono. El Vostro Vescovo d Arezo. Al Molto Magnifico e Mio Carissimo Messer Giorgio Vasari. 
Messer Giorgio Magnifico e Carissimo. El vostro e mio messer Niccolò m’ha letto un capitolo di una vostra lettera, tanto pieno d’amorevolezza inverso di me, che passa el segno di quello che da e’ virtuosi, par vostri, si può e deve desiderare. Io vi ho accarezato, ma non tanto a buona peza quanto voi meritate; e se io mi trovo un tratto al ristretto con voi altro che X giorni, come ora, vi mostrerò, che io ho li effetti conformi alle demostrazioni. Io vi ho amato sempre egualmente; e se io non l’ho dimostrato come ora, è restato da voi, che non vi sete addimesticato meco. Ricordatevi, che l’averne io ricerco in quel che mi è occorso non ha voluto inferire altro, se non che voi ricercassi me per la pariglia. Or sian finite qui le parole a le baie: voi ve ne andrete a Roma, dove io voglio da voi tutte queste cose: La prima è quella che io sopra ogni cosa desidero, che voi operiate con la vostra lingua tanto, ch’el divino Michelangelo sappia, che io li sono tanto affezzionato, quanto meritono le sue infinitissime virtù; e sì come io conosco per miracoli tutte l’opere, che miracolosamente escono delle sue mani, così le admiro per tali. E poiché io son privo per mia mala fortuna di non poter aver di sua mano qualche cosa, siami almeno concesso dalla bontà sua, che io possa godere in vita mia del suo infinito ingegno qualche cosa a mia fantasia, e sia questa: che e’ vi dica, come si debba a iudizio suo dipinger la Pazienza, la quale, come a bocca vi dissi, è la mia impresa e da me fu presa in quei tempi che essendo giovanetto, al servizio di mio zio così strano e arabico, mi bisognava, oltre a mille bassi servizii che io exercitavo, comportare infinite ingiurie. Imperò conoscendomi povero e abandonato, mi resolvei, che la Pazienza mi dovesse condurre a questo grado, el quale merciè di Jesu tengo con molto contento. Or quando voi sarete arrivato e qualche giorno riposato, li porgierete questo mio desiderio, accertandolo, che in recompensa non li darò altro che preghi al Nostro Signor Dio, che lo conservi sano, insin che li piaccia ornare il cielo del suo spirito e spogliar il mondo del vaso della scienza d’ogni cosa. La seconda è, che se vi verra intaglio, come da voi diciate a Nostro Signore, che io li son servitore; ma desidero, che Sua Santità mi lasci goder quel vescovado. La terza, che mi scriviate quanto potete, senza scomodo di vostri negozii. E state sano. Di Firenze a 4 di ottobre 1551. Vostro il vescovo d’Arezo. Poscritto: don Luigi mi ritien qui in mo’, che io non sono possuto ancora andar da Sua Excellenza. Aspetto con desiderio quel San Giovanni di vostra mano arotolato e ben acconcio. Al magnifico messer Giorgio Vasari, amico carissimo, Arezo. 
Messer Giorgio Magnifico. La vostra tavoletta piacque tanto al marito della Gostanza, che è impossibile, che a lei anche non sia piaciuta infinitamente, come la sia tornata dall’Apegia, dove è in villa. Intenderò el resto, e in tanto dovrà risponder alla vostra. Voi vi sarete ricordato, in arrivando, raccomandarmi al vostro e mio messer Michelagnolo. E ora, non vi sdimenticherei di ragionarli della casa sua di via Mozza, la quale mi tornerà tanto più comoda, quanto mi ha mancato di fede quel uom da bene che m’avea promessa quell’altra parte di giardino, che al tempo che messer Michelangelo era qui, teneva messer Mico Capponi. Ora pazienza al solito. Io ho tolto dal capitolo di Santa Maria del Fiore tutte quelle terre che confinono dietro alla casa del grandissimo Vecchio. Se io sarò accomodato da lui di quella casa, anzi sito da far una casa, io la finirò a comodo mio, la goderò in vita mia e d’un mio nepote, che succederà forse nel vescovado e nello archidiaconato: poi torni a chi piace a messer Michelagnolo. La comprerò libera e in somma farò, come lui stesso vorrà. Parlategliene, raccomandatemi e state sano. Di Firenze a 13 di maggio 1553.  Vostro il Vescovo d’Arezo.  Al Magnifico messer Giorgio Vasari, amico carissimo. Roma. In casa messer Bindo Altoviti. 
Molto Magnifico Signor Cavalier, mio dilettissimo. Questa sera, che io ho un mio creato, che parte per Fiorenza, ho la carta vostra delli 8 di questo con quella di monsignor Bernardo Carniglia, la quale ho risoluto tener in seno, fin tanto che io veda la ultima prova di queste suore di San Marco. La quale ho voluta fare per ultima, per vostro contento, vedendo, che voi sentevi male, che le si travagliassino conforme a’ meriti loro. Io adunque sono andato tre dì sino a quel monastero; e dopo aver detto loro e fatto dire a Francesco Marcheschi prima, che di ordine di Sua Beatitudine le consegnerei a’ padri Zoccolanti la prima inobedienza o transgressione che facessero, ho dato loro messer Cristofano Cenni, mio canonico, che ne tenga cura. Ordinerò loro la regola, le visiterò spesso; et portandosi bene, ne terrò conto, e la prima che errerà la castigherò: siché per ora non si farà altra mutazione. Voi darete l’inclusa a monsignor Carniglia, antico amico mio e compagno in Fiandra, et a Sua Santità mi raccomandate; e perché la quaresima e giorni santi non vogliono ragionamenti superflui, finirò questa, rallegrandomi che l’opere vostre seguitino bene, et camminino al fine desiderato da Sua Santità, a onore e gloria di Dio et vostra. State sano. Di Arezzo 17 marzo '72. El vostro vescovo di Arezzo. Al Molto Magnifico el cavaliere Giorgio Vasari, mio dilettissimo. Roma. 
Molto magnifico messer Giorgio carissimo. Io lasciarò di risponder alla vostra lettera, perché avendovi io scritto in burla sopra la impresa della mia Minerva, poiché non l’avete presa nel medesimo termine, non mi accade dir altro che questo. Io la desidero infinitamente; et quando che sarà, che me la potrete dar, io l’accetterò, come cosa che esca dalla vostra dottissima mano, alla quale desidero salute. Io sono dietro a questi operai, che faccino un ciborio per custodir il Santissimo Sacramento sopra l’altar maggior, conciosiaché quella buca, dove ora si tien, non mi piaccia. Mi hanno risposto, che avevono mandato a messer Lione a Milano, perché egli pigliassi cura di farne uno, el quale in una lettera ragionò loro di farne uno di bronzo e di cristallo di spesa di molti cento di scudi, Ho replicato, che messer Lion è vecchio, lavora poco, e che tardi se ne verrebbe al fin, e che si correrebbe pericolo, che morendosi, non si perdessero i denari sborsati. In somma, io ho tanto saputo rimostrar il vero, che si son contentati, che io vi scriva e scrivendo vi preghi, che pensiate al modo, come si possa accomodar un ciborio sopra l’altar maggior della mia catedrale; el quale se ben non si po’ far degno di tanta conserva, sia almeno bello, come può esser. È da advertir, che, come sapete, è impossibile far toccar o muover un pelo quella tavola. Però bisogna adoperar l’ingegno vostro eccellentissimo in cavar il sottile del sottile: perché chi sa, che un giorno troveremo disposizione da potere muover lo altar e tirarlo innanzi a più comodo luogo. Pregovi sopra tutto, che mi rispondiate, perché subito si manderanno danari per cominciar costì el lavoro, del quale si lascerà la cura alla vostra prudenza, giudicio et amorevolezza. State sano, che son tutto vostro. D Arezzo 4 di dicembre '64. El vostro vescovo d’Arezzo.  Questo filo è la larghezza della pietra dell’altar, accioché vediate, di quanta larghezza vi potete servire; e rispondete come prima potete. † Al molto magnifico messer Giorgio Vasari, mio carissimo. Firenze. 
Molto magnifico messer Giorgio onorando. Io devo risponder a due vostre lettere Alla prima dintorno a’ padri di San Francesco dico che di già era questo ordine di Roma, che tutta la famiglia si rinnovassi; et così mi par che exequiranno opera santa e buona. Visiterò el monastero, al quale in vero difficil cosa sarà mai porre ordine buono, per esservi molti instrumenti cattivi, pessimi. Tutta via l’affezzione, che io vi porto, gioverà loro. Già sono intagliati in marmo quelle lettere attenenti a Sua Eccellenza Illustrissima, in marmo greco eccellentissimo e pulitamente. Mandai al commissario del Borgo per il suo Lambardi la vostra carta et li scrissi e n’attendo risposta e son presto al servizio di Sua Eccellenza Illustrissima sempre che io sia chiamato. Che è quel che mi occorre dintorno a questo. Resta pregarvi che quando che vi torni comodo di far un poco di disegno della sepoltura di Cristo benedetto per la nostra tavola, la facciate, accioché si possa pensar di finirla più presto che sia possibile. E state sano. Di Arezzo 16 di maggio '69. El vostro vescovo d’Arezzo. Al molto magnifico messer Giorgio Vasari, mio carissimo. Fiorenza. 
Messer Giorgio carissimo. Finalmente l’arcivescovo vi scrisse pur quanto il buon Giesù li sia piaciuto; e pur stamani quelo ha celebrato tanto, che si può giudicar che e’ ne sia satisfatto a pieno. Noi qua siamo nutriti dalla speranza della pace, trattata da’ Reverendissimi Cornia e Sermoneta; e ancor che molti la tenghino per ferma, imperò la dilazione fa star gli animi sospesi. Se Sua Santità s’accosta ragionevolmente, voi tornerete e avendo disegnati e fauni, satiri e bachi, vi riposerete questa state. E così sia, che io lo desidero; perché io non ho data la perfezzion a una mia stanzaccia terrena, dove riluce la Pazienza, finché non ha corrispondenza d’un ‘altra figura, la quale vorrei che fusse cosa che significasse la Contentezza: perché avendomi la pazienza dato quello che io desideravo, e essendo lungi da ogni sorte di ambizion, vivo contento. Pensateci, e io ci penserò. Rispondetemi, e io vi scriverò el mio capriccio, se io lo trovero che mi piaccia. Di Firenze a 4 di giugnio 1552. Vostro el Vescovo d’Arezo.  . 
Messer Giorgio Magnifico. Se voi dite da vero di voler mangiar l’oca a Arezzo, voi pagherete el debito cogniugale e vi reconcilierete con quel vostro Talassio che, dentro alla porta di messer Ottaviano, mi par che vi guardi con occhio bieco fin di qua. E consolando li amici, sgannerete el Duca, mio signor, che a ogni motto, che di voi li vien detto, risponde: “E' non ha fermezza”, come quello che dubita, che dandovi qualche faccenda, o da Sua Santità o da altri interrotto e corrotto, voi non lo piantiate. Io vi parlo liberamente e vi dico quello che io credo. Venitene qui in casa vostra e mia, dove vivendo da buon compagno, potrete accomodar e’ casi vostri; e vi darò quel camerino dipinto in su la sala, dove scombicherando a vostro capriccio, potrete accomodar i casi vostri. Et io già ho per le mani una casa, che sta per voi, volendone e avendone bisogno per condurci la moglie. E state sano. Di Firenze a 7 d'ottobre '53. Vostro el Vescovo d Arezo.  Al Magnifico Messer Giorgio Vasari, come fratello carissimo. Roma. In casa messer Bindo Altoviti. 
Messer Giorgio Magnifico. Dico che questo San Giovanni non mi piace punto, poi che io vidi el vostro; e perché io non voglio cader in mal concetto delli inquisitori, resto di usare questo mo’ di dir, che e’ mi sia venuto a noia. Io lo donerò o lo presterò per cent’anni o al meno lo confinerò fuor di Firenze in villa, tanto che la cortesia e amorevolezza [di] qualche amico carissimo mi fornisca d’uno che sia da veder. Ragionevolmente quando voi leggierete questa lettera, io sarò passato per costì e sarò presso a Napoli, se già questi mia patroni, che già otto giorni mi dovevono spedire, non si pensono, increscendoli del fatto mio; che è pur strana cosa andar a mezo maggio per la posta a Napoli, onde fuggie ogn’ omo da bene. Ma io vi prometto, che se adagio mi spediscono, io andrò adagissimo e tornerò volando; perché io son resoluto far dal canto mio quanto io posso, perché questo vescovado non vachi così presto. Dico che io passerò di costì senza fermarmi punto o poco; ma al ritorno resterò per tre o quattro giorni se non per altro, per veder questa vostra opera e, se io arò tanto favore, per veder quel gran Vecchio, perché disegno poi farmi beffe di tutti gli altri che per grandi mi sieno nominati. Voi farete el debito vostro, se condurrete costì la famiglia a settembre: perché pagando quanto giustamente dovete, quieterete el vostro e l’altrui animo, el quale forse talora nel più bell’operar astratto, si separa dal colore e dal disegno e meritamente. State sano, che io son tutto e tutto el vostro. Di Firenze a 14 di maggio 1552. El Vostro Vescovo d Arezo. Al Magnifico Messer Giorgio Vasari, Amico Carissimo. Roma. 