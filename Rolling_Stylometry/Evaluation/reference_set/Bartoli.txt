Molto Magnifico Signor Cavaliere. Tanto quanto io mi rallegro, che voi con l’aver finita la gran sala in Firenze et con l’essere costà alle mani con un santissimo Pontefice vi andiate arricchendo e diventando sempre più grande e più famoso, godendomi l’animo de’ poderi, donativi dal Gran Duca dì Toscana, altrettanto mi condoglio con voi del conoscermi quasi eternamente confinato in queste lagune; et quel che è peggio, da tre mesi in qua tormentato due volte da eccessivi dolori di gamba, causati da una crudel risipola, la quale afflitto mi tiene in letto, come a Dio piace. Ho inteso essere arrivata la cassetta de’ colori e pennelli, che mi sarà caro intender, che vi satisfaccino. E se altro posso per voi, avisate. Non altro. Dio vi feliciti. Di Venezia il dì 19 gennaio 71. Vostro di fratello Cosimo Bartoli. Al Molto Magnifico Signor Il Cavalier Giorgio Vasari, mio osservandissimo. Roma. 
Messer Giorgio Carissimo. Io farei in la sala di papa Clemente prima nel mezo la incoronazione dello imperadore, con il motto in qualche lato apparente: sALVS PVBLICA, e se voi potessi in alcuno canto della istoria accomodarvi dall’un de’ lati una donna che versasse un vaso di acqua per la Salute, la farei; e al ricontro farei una Prudenzia, perché Clemente in questo atto prudentemente provedde alla salute di Italia e de’ Cristiani. Farei poi lo sponsalizio della regina, presente il re e il papa vicino alla marina, con il motto: qVOS ÆQVVS AMAVIT IVPPITER, e potendo, vi farei due donne, l’una per la Virtù, vestita di drappo, pieno di fiori e frondi, e l’altra per la Securità, una donna, apoggiata sur un troncone di una colonna e con una verghetta in mano. Farei poi la ritornata di Clemente in Roma doppo il travaglio, con il motto: sEDIBVS OPTATIS. Dal un lato vi farei una Fortuna che calcassi un mondo e con un timone alla antica; da l’altro lato una Constanzia, cioè una donna ritta, con la celata in testa e con una aste nella mano stanca, che con la destra alzasse la Fede. Farei poi la andata in Ungheria del cardinale Ippolito, col motto: iAM FVLGOR ARMORVM, e dall’un de’ lati gli farei uno Onore, cioè un giovine con ghirlande di lauro e palme, vestito alla antica; e da l’altro una Magnanimità che donasse vesta, oro e argenti a varie persone. Farei la instituzione del ducato di Firenze in nel Duca Alexandro, col motto: sALVE FATIS MIHI DEBITA TELLVS. Fareli una Victoria, coronata di lauro, e nella destra una corona di quercia e uno sceptro nella sinistra da l’uno de’ lati; da lo altro li farei uno Ercole che si riposassi, apoggiato su la clava. E questo vi basti per ora. Per la istoria del mezo di Lione farei la cacciata de’ Franzesi di Italia, con il motto: vT PACE ITALIA VTERETVR, e da l’uno de’ lati vi fare’ per la Liberalitá una donna col bacino voto e con una borsa aperta e dall’altro per la Felicità una donna, vestita con un corno di Dovizia nella sinistra e uno caduceo di Mercurio nella destra. Per la incoronazion sua io farei da l’un de’ lati la Prudenzia e dall’altro la Bontà: per la Prudenzia una donna, con acconciatura in testa di due alie e certi serpi; e per la Bontà farei un Giove a sedere e il suo motto: pRVDENTIA AC PROBITATE. Per la recuperazione di Piacenzia vi metterei il motto: lIBERTATE AVTHORITATEQUE PONTIFICIA PERSPECTA, e da l’uno lato vi farei per la Libertà una donna ritta, come la facevano li antichi, col pileo e con una delle mani inanti. E da l’altro farei una Autorità o Potestà Pontificia; e per lei farei una donna con un regno papale in la sinistra e con una verga nella destra. Per la fuga e presa di Ravenna farei il motto: vT ITALIAM LIBERTATI RESTITVERET, e da l’un de’ lati farei uno Ercole, vestito della pelle del leone, per la forteza dello animo che egli ebbe nella sua captura. Dall’altro farei una Pallade, con lo scudo di Medusa e con la asta; e la intenderei per la sagacità e buon iudizio nel liberarsi da le mani de Franzesi. La ritornata de’ Medici in Firenze, con il motto: dIIS LARIBVS AC FORTVNÆ REDVCI, e da un lato vi farei una ara con un sacrificio a duoi idoletti e da l’altro una Fortuna in sur una balera o barca. 
Molto Magnifico Messer Giorgio. La vostra lettera de 12 mi dà doppio contento, sì per intendere la fine del gran cartone, sì ancora principalmente per i favori et amorevolissime parole usatevi dal signor Duca; del che certo non pur solo voi, ma tutti li amici vostri devon aver gran contento, da che il Duca, che ha pur quello ottimo giudizio che si sa, vi loda esso cartone, atto, quando lo arete finito nella facciata, ad inmortalare non solo voi, ma la sala, Fiorenza et la Italia, et ardirò di dire la Europa. Perché, se Dio vi concede grazia che voi viviate sano tanto che voi finiate cotesta et l’altra facciata, non so, che in Europa sia vaso più grande, più proporzionato o più bello che quel che sarà cotesta sala. Però proccurate di stare sano e di satisfare alla voglia del signor Duca et alla gloria vostra. Il che vi riuscirà ogni volta che viverete allegro e giocondamente, con ferma speranza che il signor Duca vi abbi talmente a riconoscere che voi et tutta la casa vostra ne abbia a stare contentissima. Ei si è ricevuto il fazoletto per la Piccina, che li satisfà, e vi prega le ne mandiate ancora dua altri della medesima sorte, che per ora li basteranno; et avisate il prezo, che si ordinerà a ser Speziale che ve li paghi. Ella si raccomanda a vostra consorte e la prega che, occorrendole di qua cosa alcuna, non la rispiarmi. Ora, che son passati i dì fastidiosi del carnovale, vedrò di servirvi de’ tappeti. Raccomandatemi a Jacopo e vivete lieto e sano e raccomandatemi al Signor. Prior delli Innocenti. Di Venezia il dì 23 di febraro 1568. Vostro da fratello Cosimo Bartoli. Al molto magnifico Giorgio Vasarii, Pittore Ducale, mio osservandissimo. Fiorenza. Molto Magnifico messer Giorgio. Se i disegni di Vostra Signoria del starvi questa invernata in Arezo o in Roma e venir di qua stessino a risolvere a Vostra Signoria, crederrei, che vi riuscissi. Ma oramai, messer Giorgio mio, noi siamo uomini del Signor Duca e del Principe, e bisogna caminar per quella strada che vogliano loro Eccellenze, e maximo voi, del quale han più bisogno che del pane. Credo bene che le molte e molte cose, che avete avute a fare alle settimane passate, vi abbino stracco e quasi che infastidito. Ma elle sono alla fine et di mano in mano andranno scemando, e nello scemare i negozii, crescono i riposi e gli agii, i quali a voi in brevissimi giorni veranno a fastidio perché essendo persona fattiva e di spirito elevato, bisogna, che lo spirito si eserciti. State di buona voglia, che vi riuscirà quel che io vi dico. Credo bene, che talvolta dar un poco di resquitto all’animo et al corpo sia per giovarvi e ve ne conforto. Ma a questo bastano pochi dì e non però settimane perché la virtù, che non si mette in atto, non è se non come cosa morta. E ricordatevi della mia impresa della fiaccola alla antica accesa, che se fussi spenta, non saria a proposito al motto: sic et virtus; perché tanto è la virtù, quanto ella splende e si mette in atto. Il venir vostro qua mi faria giocondissimo, ma spero vedervi prima in Firenzeche in Venezia. Mi dorria bene che Vostra Signoria fussi tanto stracca, che ella adirandosi (il che io non credo) con i pennelli e con il disegno, non volessi, che io avessi ad aver un dì qualche cosa di sua mano, come mi ha promesso e come desidero. Ma diasi un poco di riposo all’animo et al corpo, et poi tornerà il prostrato apetito. Io ho già 3 dì di legno e vo faccendo per viver questo poco di vita, che ancor mi avanza, con più sanità che sarà possibile. Darete le l’incluse a messer Federigo et amatemi e comandatemi e rallegratevi della liberazione di Malta e della rovina de’ Turchi e vivete lieto con Vostra consorte, alla quale mi raccomanderete. Di Venezia alli 22 di settembre 1565. Tutto vostro Cosimo Bartoli in furia e’n fretta. Al Molto Magnifico Messer Giorgio Vasari, mio osservandissimo. 
Poiché voi volete fare il presente del soldano nel mezo della volta, io vi farei Lorenzo che avessi atorno varii imbasciadori de’ potentati di Italia, che si governavono a suo senno, della quale egli indubitatamente fu arbitro. Farevi uno con una toga rossa che gli presentasse il capello del cardinale, suo figliuolo, un altro che gli presentassi cavagli per il regno di Napoli, uno altro, a guisa di soldato, che gli presentassi armi per il ducato di Milano; e perché s’intendessi, vi farei una celata con i serpi e putti di casa Sforzesca. Farevi poi per i Baglioni e per i Vitelli e per i Bentivogli, Petrucci sanesi, per i Manfredi, che la maggior parte gli fussino atorno con bandiere o insegne loro, mentre che Lorenzo a sedere ricevessi i doni del soldano ché, credo, fareste a questo modo bella e ricca istoria e dimosterresti la grandezza sua, e se avessi luogo da farvi dentro una Magnanimità e una Prudentia, ve la farei. Una donna con un lione per la Magnanimità. Nella istoria delle lettere greche e latine avete a far forza di avere i ritratti del Pico della Mirandola, del Poliziano, di Marsilio Ficino, di Cristoforo Landino, di messer Giovan Lascari, di messer Demetrio Calcondile e del Marullo, i quali gli sieno atorno con varii libri, astrolabii, apamondi, armille e altri instrumenti simili, come saprete far voi; e nelli duoi fianchi metterei la Vertù e la Fama. Una donna con fiori in mano e ghirlanda in testa e fiori per la vesta. La Fama la sapete, fatta da voi mille volte. La andata a Napoli lo farei arrivare inanzi al re e da lui esser ricevuto e acarezato grandemente; e ne’ duoi fianchi metterei la Pietà e la Fede, perché vi andò per pietà della sua patria e ebbe tanta fede in nella bontà di quel re, che gli riuscì quel che egli volle. Pietà vestita di drappo bianco, coperta in capo d’una parte di essa veste. Fede: una donna coronata di stelle, vestita di bianco. Farei poi lo assedio di Serezana e farei che Lorenzo a cavallo comandassi al suo exercito certe cose, e in questo mentre uscissino di Serezana putti, donne e uomini con rami di ulivo e reverenti si rimettessino nelle braccia di Lorenzo, e da duoi fianchi fare’ un giovane di meza età, che guardassi in uno specchio et avessi una lucerna all’antica accesa, per il Buon Giudicio che ebbe Lorenzo; e dall’altra farei una Clemenzia, usata in verso i Serezanesi. Clemenzia: un giovane armato all’antica vestito delle armi difensive, che avesse gittate le offensive. Lorenzo poi in la dieta di Cremona lo farei quasi in supremo grado sopra tutti gli altri, perché il consiglio suo fu di tutti gli altri approvato; e lo farei per mostrare, che in questo egli valse assai e quanto alla pace e quanto alla guerra: che la mano manca posassi sopra una spada e sopra una celata e la destra posassi sopra uno corno di Dovizia, intendendo, che egli consigliò ben quella guerra per acquistarne la pace. Ne’ duoi fianchi farei la Audacia e il Buono Evento. Audacia: ercole che sbarra il leone. Buono Evento: un povero in una mano la taza, in l’altra spighe di grano. 
Molto Magnifico Signor Cavaliere. Se le Loro Altezze, poiché io sono rimasto storpiato e vivo poco senza dolori, inutile a me stesso et al servizio di Loro Serenità, mi richiameranno mai in patria, spererò poter ancor vivere qualche mese se non anni, quanto che non morendo qui, mi riarete in una lettera. Io l’ho scritto loro più volte et raccomandatomi con quella modestia che a buon servitore si aspetta; e sto con desiderio della grazia loro, la qual verrà, quando parerà a Dio et a loro. Che altro non so che mi poter fare, se non continovare di raccomandarmi, come farò ogni sabato. Ho piacer, che abbiate dato principio alla cupola. Dio vi conceda grazia di finirla presto. Io vi mando con questa 3 saggi di smalti. Ma voi dovresti mandar i saggi come li vorresti a me et non li aspettar di qua: che alora si vedrebbe di consolarvi; et si serrebbono a gusto vostro, nel modo che li volessi. Mandavisi ancora libre 30 di bambagia da filare Cipriotta, della migliore che ci si sia trovata; perché ce ne è gran carestia dalla perdita di Cipro in qua. Et per questo altro procaccio vi si manderà la spesa, fatta in essa. Amatemi al solito et raccomandatemi alla vostra consorte et al Signor Priore delli Innocenti. Dio vi feliciti. Di Venezia alli 21 di giugno 1572. Vostro Cosimo Bartoli. Al Molto Magnifico Signor il Cavalier Giorgio Vasari, mio osservandissimo 
Molto Magnifico Messer Giorgio. Con grandissimo piacere mio e degli amici vostri si è inteso il lavoro della cappella e delle sepolture, che avete a fare e far far per conto di Nostro Signore, che certo è principio da poter dimostrar le gran virtù vostre molto più prontamente e vivamente, che non avete fatto per il passato; perché servendo un papa e poi parente, so, che stillerete più di 7 volte il cervello in invenzioni, bizzarrie e maestrie dell’arte, con quello amore incredibile e con quelle grate provisioni, che vi saranno date e con quelle sempre verdi speranze di cose infinitamente maggiori, da farvi crescere il cuore certo molto maggior, il dirò pur, che non avete forse la persona. Al che vi esorto e conforto per onore et utile vostro, perché così son tenuto a fare, non però scordandovi il venir questa state a star qui duoi mesi a finir la tavola di San Lorenzo; il che so certo farete. Io vi vo’ ricordar e pregare, che avendovi a servire di statuarii, come mi accennate, anzi dite, che voi siate contento di far parte e tirar inanzi un Francesco di maestro Giovan della Cammilla, che è qui amicissimo mio, anzi dirò la anima mia, i lavori del quale credo che arete visti; basta, che di giovane fa vergogna a di quegli che si tengono maestri. Ma se pur voi ne volessi raguaglio da altri che da me, ve ne darà costì il Montelupo, perché l’anno passato questo giovane stette costì in casa sua. Egli è tale, che vi servirà bene e fedelmente faravi onore e non strazie... [sic]ra, cioè lavorerà continuo e verrà... costì, se lo vorrete, ogni volta... io vene prego e ve... Lo raccomando... Carlo ha un po di male, e io non sto bene e son vostro. Di Firenze il dì 5 di aprile 1550.  Vostro Cosimo Bartoli. Allo eccellente Pittor’ Messer Giorgio Vasari onorando. Roma. 
Molto Magnifico messer Giorgio. Se io non son amalato, io non son sano: perché non esco ancora di camera, non mi potendo valere delle gambe ancora niente. Piacemi, che ricevessi la scatola de’ pennelli. Piacemi, che finiate la sala et delle altre cose. Piacemi, si vadia dietro a disegni et invenzioni della cupola, la quale vo creder che Vostra Signoria abbia con qualche aiuto a finire. E ringrazio Dio, che è uno di quei capricci che non se ne vegono delli antichi. Vivete e viva Sua Serenità, che dimostrerrete al mondo, come son fatti li animi grandi. Non mi piace già, che al novembre torniate a Roma: non perché io non abbi caro ogni vostro onore, utile e contento; ma perché bramerei, che nello inverno voi facessi cartoni per la cupola; come bramerei ancora di uscir di queste lacune con buona grazia de’ Patroni et con qualche segnalata demostrazione di averli saputi ben servire, sì come per loro lettere ho intenzione. La quale prego Dio che venga a conclusione. Dio vi feliciti. Raccomandatemi a vostra consorte et a Jacopino. Di Venezia alli 25 agosto 1571 con non molta speranza di rompere la mia trista fortuna. Di Vostra Signoria servitore Cosimo Bartoli Al molto Magnifico messer Giorgio Vasari, Cavalier mio osservandissimo 
Molto Magnifico messer Giorgio, mio osservandissimo. Se io negassi di non aspettar con desiderio la testa della Altezza del Signor Duca, certo, messer Giorgio mio, io mentirei per la gola, perché da che mi trovo in questo esilio onorato e privo della presenzia de’ patroni, desidero grandemente di averli al manco in pittura, come arò anco la testa della felice memoria del cardinale Giovanni, che è qua in mano del Sansovino. Ho questo martello di loro, che è tanto grande, che se loro ne avessino di me la millesima parte, mi richiameriano, dandomi costì e degnità e da vivere, perché dallo stentar non mi manca. Ma lo faranno forse un giorno, quando manco forse lo aspetterò. Al Danese ho fatte le vostre raccomandazioni, e vi si rendon duplicate, et forse con questa sarà una sua. Hollo pregato che faccia scusa per Vostra Signoria col Salviato e con il Vittore, che li vede più spesso di me. Ho ricevuto la lacca; e per questa altra settimana mi riserbo a risponderlene. Dio la feliciti nella sala, che se le calcine si seccon presto, come credo, faran che più presto Vostra Signoria la espediate, tenendo io per certo che ella sia resolutissima ne’ cartoni; et prometto a Vostra Signoria che se il mondo non rovina, che presto verrò in volo sin a Firenze, se però i padroni sene contenteranno. Raccomandatemi a vostra consorte et amatemi al solito. Di Venezia alli 24 di luglio 1568. Io ebbi il cavallo del Fiamingo et poi un altro minore et li fo gittar di bronzo per mio umore; et anco farò far qualche altra cosa da galante omini. Et di nuovo mi vi raccomando. Di Venezia. Vostro Cosimo Bartoli, come fratello. Al Molto Magnifico Messer Giorgio Vasari, mio osservandissimo 
Molto Magnifico messer Giorgio. Io confesso che è dolcissima cosa lo aver nelle tribulazioni e travagli delli amici che ti confortino, sì come avete fatto voi con la vostra lettera; la quale fu la prima che io leggessi, che mi accusassi la morte del mio cordialissimo fratello. Et se io dicessi di averla letta senza lacrime e pur assai, mentirei per la gola; perché in quello impeto di una nuova tanto inaspettata e di una morte tanto repente non bastò la prudenzia a moderar il dolore o a temperar il dispiacere. Ma poiché così è piaciuto a Dio e che questa è una necessità della natura, certa e infallibile, e che pur noi siamo Cristiani, bisogna conformarci con la volontà sua e risolverci a pregar Dio per la anima sua, da che altro non si può far, del che io non manco e non mancherò. Ben ringrazio voi, messer Giorgio mio soavissimo, che con tanta affezione mi consolate certo di infinito dispiacere e danno de’ poveri figlioli di Piero e di tutta casa nostra, atteso che Piero era subbietto da poter onorar la casa e da poter servire anco a’ patroni in molte cose; che in vero loro Eccellenze hanno perduto se non un suffizientissimo, al manco uno prontissimo et affezionatissimo loro servitore da poterne fare tutto quello che loro fussi occorso. Ma qui non è altro rimedio che la pazienzia et a confortarsi con essa. Io vi ringrazio sommamente de’ consigli e conforti vostri e ne fo capitale, e lo vedrete con li effetti. Ringraziovi ancora della testa del Signor Duca, che mi è stata carissima; e vi giuro e prometto che mi è stata di consolazione in questo mio travaglio, perché veggiendolo continovamente in pittura, mi conforto e piglio speranza che Sua Altezza abbia una volta, avanti ancor che io moia, a volermi sollevar dalla povertà e richiamarmi in patria. Ricevei ancora la lacca; et quando mi aviserete del pregio, vela farò pagare. Dio abbi dato pace a Giovanni Bandini, che era oltre di età, et è uscito di travagli di questo mondo e cavatone altri. Li amici vostri vi si raccomandano; et io vi prego, se son breve, mi abbiate per escusato, che son mezo fuor di me. Di Venezia alli 21 di agosto 1568. Vostro da fratello Cosimo Bartoli. Al molto magnifico messer Giorgio Vasari, mio osservandissimo. Fiorenza. 
Molto Magnifico messer Giorgio. Vi giuro a fe’ che la testa del Signor Duca è aspettata da me con desiderio: però, quando comparirà, la vedrò volentieri quanto sarà possibile. Io, come per altra vi scrissi, riceve’ le once 6 di lacca, e bisogna mene mandiate altre 6 once; e da Ser Speziale ordinerò vi sieno dati i danari di essa. Però scriverretemi quanti, o li chiedete a lui, che ve li darà. Pur ieri trovai il Danese e ‘l Salviati insieme, e disperse il Vittore, da’ quali vi si rende subitamente adoppiate raccomandazioni. Quanto al proccurar io la licenzia, mentre che questi diavoli Turcheschi vanno atorno con le armate, come fanno, non mi pare ragionevole chieder licenzia, che è cosa di troppo momento, et i Patroni arebbon ragione di dolersi di me; et non vorrei guastar in un punto quel che ho ordito in 7 anni, che son qua, perché son nel settimo da mezo giugno in qua. E crediatemi che, quanto a me, queste lagune mi son venute a noia, ma stimo troppo il satisfar a’ patroni, che vorrei pur che venisse lor una volta voglia di assicurarmi del pane. Non vo’ dir altro se non che ho più martel di voi di venir sin costà, il che sarà, quando piacerà a Dio. Né mi occorrendo altro, vi bacio le mani. Di Venezia alli 7 d’agosto 1568. Come fratello Cosimo Bartoli. Al Molto Magnifico messer Giorgio Vasari, mio osservandissimo 
Magnifico messer Giorgio mio osservandissimo. Io credetti, che voi avessi di già consumati i pennelli, che vi mandai fino di dicembre; ma per la vostra de' 9 di questo vego non li avete avuti: del che mi dispiace assai per servizio vostro. Ma ben credo che restiate chiaro che da me non è venuto il difetto: che avete cagione di dolervi, di chi costà non li volse accettar né pagare il porto. Che se lo avessi creduto, arei pagato io il porto di qua per servirvi. Ma è fatto a rimedii. Io vedrò di parlar di qua al corrier, che li portò et ordinerò, che li dia a messer Benedetto Barducci. Io vi mando per questo procaccio, indiritti al Barducci, in una scatola li 50 pennelli chiestimi e 2 libre di smalto bellissimo; et lo ho fatto scerre da uno amico mio pittore e non da Joseph Salviati. Che a dirvi, come la sta oggi dì, si duole un poco di voi, perché ne’ vostri libri de' pittori lo avete posposto al Zuccari; et credo non vi farebbe piacere più che tanto. Io l’ho cerco di addolcir per il tempo passato, più che ho possuto; ma sapete, come ella va in simili cose. Pur tutto stia in voi, che mi fa male avervelo avuto a scriver, ma amandovi, come fo, non posso far altro. Lo smalto costa scudi 2 d’oro Li pennelli lire 2 soldi 2 lire 2.2. La scatola lire 4. Et per i pennelli mandai fino a dì 16 di dicembre passato scudi 5.19, dd.co. scudi 3 1.5. Questi danari ordinerete a messer Benedetto Barducci, che li paghi costì a chi io li cometterò, che fra pochi di ne arò bisogno di valermene costì in Roma. Ho piacere, che abbiate animo di finir presto et di tornarvene alla vostra gran sala, dove non spero tornar io così presto, se bene lo desidero. Amatemi et comandatemi et cercate di preservarvi sano. Di Venezia alli 21 di febraro 1570. Vostro Cosimo Bartoli. Le vostre lettere mi manderete senza indirizarle ad altri che a me, che qui son pur troppo conosciuto. Al molto Magnifico messer Giorgio Vasari, mio osservandissimo 
Magnifico Signor Cavaliere. Non icrissi sabato passato né a Vostra Signoria né ad altri, essendo in letto, tormentato da una risipila et da una febbre, che mi durò 60 ore; la quale fu tanto grande et avelenata, che mi tolse il gusto e mi sdegnò lo stomaco, che per 3 dì non ritenni cosa che mi fussi data. E se ella raffibbiava, non vi scrivevo né rivedevo mai più in questo mondo. Sto per ancora in letto con non poco dolore della gamba; pur va disenfiando, ma adagio. A maestro Giovan Fiammingo, che ancor esso intendo è amalato, scrivo io oggi et lo conforto a servirvi. Egli maneggia lietamente i colori a olio; e nel ritrarre le cose, che ei vede, vale assai. Ha bisogno di studiare gli ignudi. È di ottimi costumi, e comparisceli il lavorare. Trovasi costì, e voi con 4 buone parole, credo, ne farete quel che vorrete. Mandovi in una scatola i pennelli, mi chiedesti, che non vi si mandaron la settimana passata rispetto al mio male. State sano et alla occasione tenetemi in grazia del Gran Duca et del Principe. Dio vi feliciti. Li amici vostri vi si raccomandano. Di Venezia alli XI di agosto 1571. I pennelli costano lire 3 soldi 15. Vostro Cosimo Bartoli. Al Molto Magnifico Signor Cavalier messer Giorgio Vasari, mio osservandissimo. Firenze. Con una scatola di pennelli. 
Molto Magnifico messer Giorgio. Io ho ricevuta la vostra de XII et con essa li dua peri, che mi satisfanno pur assai, e son convenuto con maestro Cristofano e li dò di tutto il lauoro scudi 50; e già mene ha intagliati quattro pezi e va seguitando. E se mi mantiene il fermo, ristamperemo Leombatista, talmente che sarà più desiderato che la prima volta, perché sarà molto più bello. Et io ancora vedrò, si ristampi più corretto et di non manco bella lettera che il primo; e forse mi risolverò a stamparlo in 4. To, acciò facci compagnia alla vostra opera de’ Pittori. A messer Federigo Zuccaro diedi la vostra; et mi ha promesso mandarmi di questa settimana che viene certe cosette di sua mano, acciò con la sua lettera le mandi a Vostra Signoria. Egli ha a buon termine la sua cappella. Et per di qui a 20 di settembre la vuol’aver finita; e poi non mi par veder che sia totalmente resoluto di quello vorrà fare, benché mostri voglia di voler venir costì. Pur non è anco risoluto, che par che li sia data intenzione di farli lavorar qui non so che istoria nella sala grande del consiglio. Io sono stato duo volte per trovar Paulo da Verona e chiederli quanto mi scrivete. Ma non l’ho potuto trovare; lo troverró e del seguito vene darò aviso. In tanto amatemi al solito e comandatemi. Di Venezia il dì XIX di agosto 1564. Di Vostra Signoria Servitore e fratello Cosimo Bartoli Al molto Magnifico messer Giorgio Vasari, mio osservandissimo. 
Magnifico messer Giorgio, mio osservandissimo. Io non vorrei mai ricordarmi della morte di mio fratello, perché mi ha afflitto tanto che ho perso il sonno quasi che del tutto, vedendomi mancata la occasione, per la quale io pur speravo, che i patroni avessino un giorno a sollevar la casa mia, poiché io quanto a me son tanto disaventurato. Ma, di grazia, non ne parliamo più: ché dove non è rimedio, bisogna prudentemente governarsene con pazienzia. Per l’altra mia vi scrissi che avevo ricevuta la testa del signor Duca bella, come sapete far voi, et a me carissima. Così piacessi a Dio, che Sua Altezza si ricordassi una volta di me, cavandomi del fango, avanti che io faccia compagnia a Pier, mio fratello. Ma son tanto in là che mi pare impossibile, se non nasce dalla buona mente di Sua Alteza, perché oramai della mia fortuna son più che chiaro. Quanto al venir costà starò a vedere quel che bisognerà per conto de’ miei nipoti: il che lo vedrò in due o tre mane di lettere, subito che Matteo sarà tornato da Castracaro; et alora me ne risolverò, e giudicate voi, se io ho ad aver desiderio di dar volta di costà. Li amici vostri vi si raccomandano tutti, et io similmente vi bacio le mani. Di Venezia alli 28 di agosto 1568. Vostro da fratello Cosimo Bartoli. 
Molto Magnifico messer Giorgio. La commodità, che ha voluta il Signor Montalvo per far copiar la testa del Duca, mio Signore, che voi mi avete fatta, mi è stata carissima, che desiderei poter servir Sua Signoria io di qua in qualche cosa che importassi; però alla occasione vi prego mi raccomandiate et offeriate a Sua Signoria, che non mi può far maggior favore che comandarmi in qualche cosa, dove io li possa mostrar la affezione e reverenzia che io li porto. Se la detta testa verrà, come credo, questa settimana, siete certo che mi sarà carissima. Il Salviato, il Palladio, il Victore et il Danese vi si raccomandano; et io, poi che son privo della conversazion vostra, tal volta mi godo delle loro, ma pochissime volte per i negozii che hanno loro et io ancora. La Piccina per satisfazion di vostra consorte vi manda 2 saggi de lini pettinati, che qua si truovano, et dice che il pregio sarà del segnato 1 di soldi 20 la libra. Ma questa libra di qua è circa 16 once della di costà, il che vostra consorte potrà vedere, pesando tutto quel che vi si manda, che è meza libra, per saggio, cioè una libra in tutto. Non bisogna, che Vostra Signoria mi dia martello della vostra istoria, che di lei, di voi, de’ patroni et di Firenze ne ho tanto ch’io scoppio. Mi faresti ben favore strasordinario, se infra i vostri carton vechi mene donassi uno di qualche istoria del testamento vechio, che fussi ben finito, perché ho qua un giovane Fiammingo, a chi io ne farei far uno colorito. E la grandeza del cartone non mi importa; e volendomi far oltre alli altri questo favore, la prego, me lo faccia presto. Né essendo questa per altro, le bacio le mani. Di Venezia alli 14 di agosto 1568. Con questo patto però che, se nel chiederli il cartone io le paressi molesto, che ella o mi perdoni o non melo mandi, come più le torna comodo. Dio la feliciti. Non vi si manda se non un saggio di lino, che è il meglio et è una di queste libre di qua, et non ne voglion manco di soldi 20 della libra. Et la lira di qua vale 22 soldi di cotesti; et non vi sene manda se non d’una sorte, perché l’altro è pessimo. Vostro da fratello Cosimo Bartoli. Al Molto Magnifico messer Giorgio Vasari, mio osservandissimo 
Molto Magnifico messer Giorgio mio. Ancor che io non avessi vostre lettere, mi indovinavo che voi fussi o con loro Alteze per lo stato, overo ad Arezo: del che certificatomi, ne ho avuto piacere; e tanto più, quanto ho inteso della gran satisfazzione, che ha avuto la Serenissima Principessa de’ suoi sudditi et della bellezza, che ordinate di fare alla patria vostra. Dio lodato del tutto! Io son qua povero peregrino, privo dolcemente della presenzia de' Padroni et della dolce conversazione delli amici e vo vivendo, spendendo quel che mi danno i Padroni e tutto il mio et ho sempre debito qualche cento di scudi per servirli e bene onorarli. Dio ne aiuti. Per questo altro spaccio vi manderò la pelliccia, che mi chiedete, in ogni modo, acciò che in Roma non vi faccia freddo, che fo cercar di pelle che sien leggieri et di non grande spesa. Amatemi et scrivetemi o di costì o di Roma, dove sarete, che ben avete cagion di amarmi, amando et osservando io voi, quanto sapete. Ho piacere, che abbiate finita la storia, et che non vene resti a far se non una. Raccomandatemi a Jacopo vostro e diteli, che il Marsia scorticato di state e di verno non ha più freddo né paura alcuna. Dio vi feliciti. Di Venezia alli 7 di ottobre 1570. Vostro Cosimo Bartoli. Alla Vostra Consorte si rendon duplicate le saluti da monna Piccina et da me et da Curzio. Al Molto Magnifico messer Giorgio Vasari, mio osservandissimo 
Molto Magnifico messer Giorgio. Ancorché io sia stato otto giorni indisposto di una gamba, non ho mancato per questo di fare ogni ultima diligenzia per vedere se della chiesa di San Marco e del campanile si poteva ritrarre cosa alcuna; e finalmente messer Francesco Ganni, amicissimo mio, ne ha ricerco il fratello, che sta alla Proccuratia, dove non arebbe avuto a essere qualche lume: e in somma non ve ne è memoria alcuna, sì che Vostra Signoria abbi pazienzia e, come ella dice per la sua, non vogli se non quel che si può. Credo per altre avervi detto, che ci è una voce nel vulgo, che San Marco fussi fatto da un Tedesco, e il campanile da un Lombardo; ma non se ne sa altro: però vedete, se io vi posso fare altro servizio, e comandate. Di Venezia alli 31 di marzo 1563. Raccomandomi a Vostra Signoria e alla consorte Vostro Cosimo Bartoli. Al molto magnifico messer Giorgio Vasari mio osservandissimo. 
Molto Magnifico Signor Cavalier. La vostra de' 28 mi è stata al solito carissima. Nè vi maravigliate se la bambagia non è comparsa, perché di qui non partì il burchiero la settimana passata con certi instrumenti, che ho mandati a Curzio; ma è partito questa settimana. Et allo arrivo di detti instrumenti vi sarà consegnata; e' costa lire 51 soldi 3 di questa moneta, che sono lire 55 soldi. 5 di cotesta: quali vi piacerà pagar costì a Matteo Bartoli, mio nipote. E non vi maravigliate, che sia cara, perché è Cipriotta et da questa guerra adietro sene sarebbon per questi danari avute 100 libre. Ma il non ce ne venir più la fa rincarare, come vedete; e bisogna aver pazienzia. Delli smalti credo sarete servito meglio per via di Augusta. Altro non fa dirne, se non raccomandarmivi. A Padroni potra forse venir compassion di me: tal lettera scrissi la settimana passata alla Serenità Paterna. Dio e loro faccino seguir di me quel sia il mio meglio, che storpiato sono. Di Venezia il dì 5 di luglio 1572. Vostro Cosimo Bartoli. Al Molto Magnifico Signor il Cavalier Giorgio Vasari, mio osservandissimo 
Molto Magnifico Signor Cavalier, mio osservandissimo. La vostra de' 2 mi e stata carissima. Vego, quanto siate offizioso verso li amici vostri, da che su la occasione della mia lettera, che ricevesti in campagna, parlasti di me con la Serenità Paterna, la quale so che ha bono animo verso di me. Ma io arei bisogno de’ fatti più che della volontà dello animo, essendomi in questo servizio consumato e strutto e carico di molti debiti. La natura del Gran Duca è tarda più che una tartaruga; et io arei bisogno di presto et presentaneo soccorso. Pur mi rimetto nella grazia et benignità sua, che se mi aiuterà, aiuterà uno antico, fedel e pover suo servitore, ricco solo di fede; e se non mi aiuterà e mi lascerà soffocato, mio sarà il danno, e Sua Serenità ne arà alla fine dispiacer. Dio lasci seguir di me quel sia il meglio. Mi par mille anni trovarmi costì, dove io non arò a pensar, se non a me et a chi mi serva, e potrò star in letto quanto vorranno i medici et il mio male: che qui non lo posso far, non volendo io in cosa alcuna mancare a quel che concerne al servizio de’ Patroni. Amatemi et aspettatemi intorno ad un mese da oggi. Dio vi feliciti. Di Venezia il dì 9 d’agosto 1572. Da fratello Vostro Cosimo Bartoli. Al Molto Magnifico messer Giorgio Vasari, Cavalier mio osservandissimo. 
Molto Magnifico messer Giorgio. So molto bene, prima che adesso, quanto voi mi amate, e non posso rendervi per ora altro contracambio delli buoni offizii, fatti per me apresso del Signor Duca, se non pregar Dio, che vene renda merito per me. Siate pur certo, che la mia fortunaccia è tale, che se non viene superata, vinta o rotta dalla bontà e dalla liberalità de’ patroni che piglino la mia protezzione a’ denti, che io non son mai per poterla superare o vincere. Però stianmi loro in cervello in volermi cavar del fango, che non posso né debbo sperare in altro; perché della mia fortunaccia sono oramai più che chiaro. Or sia quel che piace al Signore, che ad omnia paratus sum etc. Ho piacere, che i pennelli lavorino; e se non si adiacciano in questi freddi, spererò ancora di aver a godere del quadro che io aspetto. E per non la fastidir più farò fine, anzi le dirò, che il nostro messer Giovambatista Borghini è fallito, et la causa son le gioie, nelle quali ha impiegati da 12. M scudi, et lo aver riscontri da dua anni in qua in più fallimenti. Quanto alla lacca dice averla consegnata a chi li fu ordinato dal signor priore delli Innocenti et di non aver ricerco né avuto pagamento alcuno. Altro non mi occorre senon raccomandarmivi. Dio vi feliciti. Di Venezia il dì 18 di dicembre 1566. Tutto vostro Cosimo Bartoli. Al molto magnifico messer Giorgio Vasari, mio osservandissimo, in Fiorenza. 
Molto Magnifico Signor Cavaliere. Io ricevei la vostra con la scattola delli azzurri, li quali mi dispiace che non siano di sodisfazzione vostra et del Principe. Vi dico bene, che se in Roma ne avrete di bisogno, che questo maestro, che gli fa, che è amico mio, vi ne farà tutti que’ piaceri che potrà; e però vi vo pregare, che occorrendovine vi vogliate servir più di lui che d’altri. Crediatemi, che io ho più martello di veder la vostra gran sala finita, che non avete voi dello scoprirla. Ho martello di voi, di casa mia, di parenti et de’ Serenissimi Patroni tale, che non lo saprei descrivere. Duol, poiché andiate a Roma, patria commune a tutti virtuosi, e non vi poter venir io per aver lo spirito pronto et la carne inferma. Sarommi dunque in queste lagune fino a tanto, che piacerà a Dio e a’ Padroni, pregandoli, che un giorno me ne cavino. Voi non mi avete scritto mai da un tempo in qua cosa alcuna della cupola; e pur mi prometteste di mandarmi in nota delle invenzioni: il che io desidero di sapere, siché scrivetemele. State sano e raccomandatemi a vostra consorte. Di Venezia 12 decembre 1571. Di Vostra Signoria come fratello Cosimo Bartoli. Al Molto Magnifico Signor, il Cavalier Giorgio Vasarii, mio osservandissimo 
Messer Giorgio carissimo. Trovomi la vostra a me carissima, et ho piacer, che stiate bene e con buona speranza; ma voi siete un cagnaccio, che non volete far parte alli amici vostri delle vostre allegreze, ché da altri abbiamo a intendere i favori vi fa Nostro Signor. Ringrazio Dio, che Monsignor di Troia ce ne ha date nuove, che da voi non ne averemo avute. Pur io penso che voi vorrete che si senta prima lo scoppio, avanti cioè al baleno, e fate bene e da savio, come vi ho conosciuto sempre. Io ho caro, mi abbiate scritto, che circa all’opera di San Lorenzo non mancherete al tempo, perché lo ho di già detto a messer Pandolfo e a messer Vincenzio Martelli e mostroli quanto mi scrivete; e io certo vi vo pregar che voi facciate, come so, farete quanto dite, e a quanto siete tenuto per tal conto, ché oltre alla satisfazione de l’onor vostro satisfarete ancora ad una sorte di amici vostri, che vi amano e onorano, quanto sapete: però vene prego per al tempo. Io ho detto a messer Arnaldo circa gli errori della stampa il desiderio vostro e vego, che sarà cosa difficile, perché gli vorrebbe infra 3 giorni; e per ancora non sono cominciati, e bisogna pur legger tutta questa vostra fatica almanco una volta per cavarneli. Io ne farò ogni opera e non dormirò per servirvi, se mi manderanno però il libro, che io possa far, quanto avete in animo e comincerò questa sera e seguirò senza intermissione; e persuadetevi, che, se sarà possibile, sarete servito. Duolmi che, se io avessi avuto un volume foglio per foglio, secondo si stampavano, sarebbe a questa ora in ordine. Pur la cosa è questa e si farà quel sarà possibile, cioè con furia quel si poteva far all’agio e con più diligenzia. Mentre che io scrivo, ho mandato per il libro e avanti che si serri questa lettera, vi dirò, se lo arò, e vi prometto cominciarli subito: ho avuto il libro e or ora vi metto mano, siché non sarò più lungo. Di Firenze alli 8 di marzo 1549. Vostro Cosimo Bartoli. Al Magnifico Messer Giorgio Vasari Pittor. Roma. 
Molto Magnifico messer Giorgio. Io ebbi la lacca et il caval di cera, che tutto sta bene; e di più ebbi i vostri legni e si son dati a maestro Cristofano e pregatolo, che li intagli presto. Il che mi ha promesso di fare; e subito che li riarò, vi si manderanno, che ho caro, siate venuto a fine di tale fatica; e ne aspetto una con desiderio. Carissimo mi è che abbiate fatto già meza una istoria; e più dolce mi è, che il Principe ne sia satisfattissimo: il che è segno della diligenzia vostra. Tirate pur inanzi e non temete, che Dio vi somministrerrà forze e valore, acciò finiate sì grande et sì bella opera. Altro non ho che dirvi se non ricordarvi che sono sempre vostro, e che io non mi sdimenticherò della fodera per vostra consorte. State sano et amatemi. Io ho pur dato principio a fare stampare li opusculi di Leonbatista Alberti, che sono 15, raccolti, tradotti e corretti da me con tutta quella diligenzia che sarà possibile; e credo che per tutto questo altro mese saranno a buon porto, et voi ci arete qualche parte. Né altro. Di Venezia alli 13 di settembre 1567. Tutto vostro Cosimo Bartoli. Al Molto Magnifico messer Giorgio Vasari, mio osservandissimo 
Messer Giorgio. Io ho pensato più volte al caso di Luca, e mi pare, che non se li possa dipigner meglio che il caso di Dedalo e Icaro; e però io farei per principale cosa un Dedalo, con un paro di grande ale che le presentassi a Cuma nel tempio di Apolline. Il tempio arebbe a essere sopra un monte rilevato: però si potrebbe fingere Dedalo che salisse verso il monte, portando dette alie verso il tempio. Farei ancora da uno delli lati la marina e sopravi Icaro che struggessi le alie da raggi’ del sole, cadessi nel mare vicino alla città di Napoli: dove poi potresti fare prospettive di paesi, di tempi, di città e anco varii personaggi che maravigliandosi e di Dedalo e d’Icaro, stessino a vedere, e in questo modo Luca per Icaro potrebbe mostrare, che non gli riesce cosa che voglia, e per Dedalo, come in fatto è vero, che gli riesce il volare con l’alie e arrivare ove più desidera, ma che dovrebbe anco, arrivato al destinato loco, consecrare il tempio alli dei, come fece Dedalo, e non voler sempre la baia nel modo come fà. Che Dio la contenti. Cosimo Bartoli. 
Molto Magnifico messer Giorgio. Ancorché io non abbi, più settimane sono, vostre lettere, non ho mancato però continovamente di scriverle, come fo ancora oggi; e vi scrivo più di voglia, mandandovi il cavallino di cera per Mastachino procaccio, avuto da messer Alessandro Vittore: il quale mi ha pregato, che io facci sua scusa con voi, se ha indugiato a mandarvelo, che non ha potuto far altro rispetto a non aver avuto chi gle lo formassi a suo modo. Io non lo ho visto, perché messer Alessandro me lo ha dato in la cassetta. Ma mi dice avervi durato un poco di fatica nel finirlo e maximo nella tela. In somma egli è tutto vostro e vi si raccomanda; e credo li faresti gran piacere a mandarli qualche cosa di cera o di gesso che venissi da Michelagnolo, fuori che le cose di sagrestia: perché le ha quasi tutte. Io ho pur sollecitato tanto, che questo cavallo è comparso costà, avanti che qua sia venuto quel di maestro Bernardo, che in vero doveva pur venire o con coda o senza scusa, che il maestro non volessi; ma bisogna, che li amici abbino dalli amici quel che ei vogliono e del resto accomodarsi a’ tempi. Io non so, se la vostra opera è mai finita di stampar. Arò caro saperlo; et in tanto mi vi raccornando, standomi in casa e pigliando il legno per la mia indisposizione della gamba, per la quale bisogna, che Dio in questa aria mi aiuti. State voi sano et amatemi. Di Venezia alli 3 di dicembre 1567. Vostro Cosimo Bartoli. Al Molto Magnifico messer Giorgio Vasari, mio osservandissimo 
Molto Magnifico Signor Cavalier. Può egli esser, che lo aver alle mani un Serenissimo e Gran Duca con la gran sala e le opere di un Papa in Roma vi sgomentino. Io crederrei, che l’invenzioni et i cartoni soli della cupola vi facessimo un animo tanto grande, che ogni fatica vi fussi dolce e soave. Vi ricordo, che Michelagnolo ebbe una gran voglia un tratto, che se li porgesse occasione di dipigner la loggia di piaza; et era quel’omo che sa Vostra Signoria. E voi avete avuta la occasion di tutto il palazo del Duca, delle 3 camere o capelle di un papa et ultimamente avete la occasione della cupola, impresa, o Dio buono, da qual si voglia grande imperator; e non vi cresce lo animo tanto, che non cappia per la letizia nella cupola. Io so pur, che nel far le cose piccole perdevi li occhi. Dunque ora, che arete a far giganti, vi perderete d’animo? Questo non credo. Ringraziate Dio, che al Serenissimo Gran Duca sia venuto sì bello, sì grande e onoratissimo capriccio, e ringraziatelo di esser nato a questo secolo e di avere una sì bella, sì grande et sì onorata occasione, che dopo mille anni vi può far immortale. Il che non ebbono in Roma tutti i pittori che furon a' tempi delli 12 inperadori primi, né anco prima o poi. O Dio! Volessi, che voi non andassi a Roma e vi mettessi le mani oggi, e che io richiamato da’ Patroni, venissi a vedervi lavorar. State sano. Vivete et inmortalatevi, mentre io, vechio, malsano, ingrosso come i ranochi il capo in queste lagune. Raccomandatemi a Vostra consorte, come fa Monna Piccina e Curzio, et amatemi al solito. Di Venezia il dì 8 di settembre 1571. Servitore Vostro Cosimo Bartoli. Al molto Magnifico Signor, il Cavalier Giorgio Vasari, mio osservandissimo 
Molto Magnifico Signor Cavalier. Mandovi 4 saggi d’azurri oltramarini; et sopra ciascuno saranno i loro pregi, siché potrete avisar quel volete, et nello avisare rimandate i saggi e dite quel volete. Mandovi ancora 4 para di occhiali, quali Dio voglia che vi servino. Ma se pur non vi servissino, veli potrete fare cambiare dal Torniaino, che a loro non importerà. Delle altre cose non ho che dire, che ho scritto tanto oggi, che non posso più: sì che scusatemi. Li occhiali costano soldi 18. Dio vi guardi. Di Venezia alli 22 di settembre 1571. Vostro da fratello Cosimo Bartoli. Al Magnifico Cavalier Giorgio Vasari, mio osservandissimo 
Molto Magnifico messer Giorgio Cavalier, mio osservandissimo. Trovomi la vostra de' 21, a me carissima, come potete pensar, amandovi, quanto sapete. Mi piace, che diate principio alla 6 storia della gran sala. Et io per questo procaccio non vi mando li pennelli chiestivi, perché mi è bisognato cometter, che sene faccino, non ce ne essendo de’ fatti; et per il primo vi si manderanno. Pregate Dio per me e tenetemi in vostra buona grazia et alla occasione in quella de’ Patroni. Raccomandatemi a Monna Cosina, alla quale e da parte della Piccina et di Curzio si rendono cumulatissime raccomandazioni. Raccomandatemi ancora a Jacopino et state sano et gagliardo. Il Palladio, il Danese et li altri vostri amici vi si raccomandano. Di Venezia alli 28 di luglio 1571. Vostro Cosimo Bartoli. Al molto magnifico Cavaliere messer Giorgio Vasari, mio osservandissimo. Fiorenza. 
Molto Magnifico messer Giorgio. Voi doverresti sollecitar un poco più in mandar delle teste disegnate, se volete venir a capo della vostra opera, perché se ben talvolta maestro Cristofano si perde per 2 giorni, si ritruova finalmente; e, secondo mi dice Medoro, lavora e resterà senza averne in breve. Io so, che il detto Medoro vi arà scritto per lo spaccio passato e credo li sia doluto il perder la speranza del poter aver più quadri da voi; perché in vero li manda via. E so, che quel primo lo ha mandato a Fucheri in Anversa. E di questo altro non so per ancora quel che se ne abbi fatto; ché a me ha detto lo vuol per sé, ma non so, se io me lo credo. Io ho piacere, che abbiate di già, secondo mi è detto, alzato il palco della sala grande: che vi debbe esser cresciuto il core un braccio. So che avete bellissima occasione dove spiegar il bel’animo vostro. Duolmi non esser talvolta da voi; ma quel che non si può non si vuole. Ringraziate il Signor Montalvo delle raccomandazioni e rendetelene centoplicate dicendoli che non mi avendo comandato cosa alcuna, da che son qui, penso, non si ricordi di chi li è servitore e lo ama da cuore. Al signor Spedalingo de’ Nocenti vi prego baciate le mani e meli raccomandate con tutto il cuore: ché invero lo reverisco et amo, quanto sa Vostra Signoria. Godomi in suo scambio di qua la dolcissima conversazione del suo messer Giovanbatista, che mi è giocondissima per le sue buone qualità: ché in vero lo amo quanto proprio fratello e soavissimo. Io non manco di sollecitar lo schizzo del Pordenone et lo arò, quando Dio vorrà. Delle cose di Tiziano ancora vi manderò una nota, che ho incominciata; ma datemi tempo. Et intanto amatemi al solito et raccomandatemi a Vostra consorte. Di Venezia alli 15 di dicembre 1563. Servitore Cosimo Bartoli. Al molto Magnifico messer Giorgio Vasari, mio onorando. 
Molto Magnifico messer Giorgio. Ancor che io non abbi cosa di momento in risposta della vostra de XXI, pur le scriverrò per buona usanza e tornerò a pregarla che non manchi di scrivermi tal volta dì Roma, che me ne farà grazia non piccola. Io sarò qui per servirvi sempre in tutto quello che conoscerete che io possa. Ma perché queste parole sono superflue infra di noi, non entrerrò in altro. Ben vi ricordo, che cerchiate in Roma di preservarvi sano e che il troppo desiderio di lavorar o servir i papi non vi faccia danno: che pur avete da tornar a Firenze a finir la sala et a far delle altre cose. So che non bisogna anco ricordarvi, che vi guardiate dallo ingrossar la vista, servendo papi: del che so, che siete alieno, sapendo, quanto possa in voi la vera virtù e la amicizia de’ vostri boni amici o, per dir meglio, fratelli. State sano. Fate bellissime et onoratissime opere et amatemi e scrivetemi. Che Dio vi feliciti. De Paduli di Venezia. Vostro Cosimo Bartoli. Al Molto Magnifico messer Giorgio Vasari, mio oss’. 
Molto Magnifico messer Giorgio. La speranza che io ho di rivedervi presto, poiché i Patroni pur hanno compassione di loro stessi e di me, essendo rimasto inabile a questo negozio, mi accresce anco la speranza di poter ricuperar costì, se non tutta, gran parte della perduta sanità: perché la aria sola di Arno mi assottiglierà li umori non tanto del corpo quanto dello animo e dello intelletto, che oramai in queste lagune non posso più ingrossar che ingrossato mi sia. Dell’altre cose penso che presto parleremo a bocca: però fo fine, sendo in letto, e raccomandomi quanto più posso a Vostra Signoria et a vostra consorte. Che Dio vi feliciti. Di Venezia alli 19 luglio 1572. Vostro Cosimo Bartoli. Al Magnifico Signor il Cavalier Giorgio Vasari, mio osservandissimo 
Messer Giorgio carissimo. Da Baccio Orlandini mi fu fatto intender, che io facessi fermar le stampe dell’opera vostra, sino a tanto non ci scrivevi altro. Il che feci subito; ma erano di già a mezza la vita di Michelagnolo, et è parso loro una grandissima fatica, perché le volevon cavar fuori questa settimana. Però vedete di scriver subito quel che vi occorre, che gli par loro, che gli facciate non vo’ dir torto, ma poco favor. Da Venezia tornaron le due tavolette intagliate, e siete stati ben serviti. Altro non mi occorre, se non raccomandarmivi e ricordarvi, che li amici vostri arano caro intender, qual si siano i favori e le speranze vostre. Che Dio vi contenti. Di Fiorenza il dì 23 di febraro 1549  Vostro Cosimo Bartoli. Al molto mio onorando Giorgio Vasari, pittor eccellente in Roma. 
Molto Magnifico messer Giorgio, mio osservandissimo. Io vi mandai sabato passato in una scatola i colori et i pennelli, che mi avevi chiesti e vi scrissi, che mi eran costì 5 scudi doro, e pregavi, meli rimettessi, et mandassi in una lettera. Credo, che arete ricevuta detta scatola per via del Barducci, il che mi sarà caro di intendere. E se altro posso per voi, avisate. Io ho scritto la inclusa al Cardinale per vostro consiglio e vi prego, le ne diate in propria mano et operiate, che la legga, e meli raccomandiate a vostro modo, ché in vero non so veder, onde proceda, che avendomi già scritto la Alteza del Signor Principe, avanti che il Cardinale partissi di Firenze per Roma, che le ne aveva parlato, e che Sua Signoria Illustrissima et Reverendissima li aveva detto, che mi voleva consolare. Et inoltre il Cardinale stesso mi scrisse, che mi arebbe a memoria. Non so, dico, veder onde proceda, che Sua Signoria Illustrissima non si ricordi di me: però mi è venuto bene consigliato da voi di far questa ultima prova; e poi segua quel che piace a Dio et a Sua Signoria Illustrissima. So che non mancherete di far per me tale offizio e di proccurarne la risposta et di avisarmi alla libera di quel che ne ritrarrete o spererete. E se pur il Cardinale vi pascesi di speranze, ditele pur, che le speranze son buone e belle, ma non vi si dà dentro di morso: come non ho potuto fare io da 19 mesi in qua, che mi truovo privo della sua provisione. Et amandomi, rispondetemi; e quando vorrete partir per Fiorenza, fate con Madonna Cosina la strada dello Oreto et di qua, che vi aspettiamo. Di Veneza il dì 21 di aprile 1571. Il Danese, il Victori (sic) et li altri amici vi si raccomandano. Da fratello Vostro Cosimo Bartoli. Al virtuoso messer Giorgio Vasari, mio osservandissimo 
Molto magnifico messer Giorgio. Che gli occhiali sieno riusciti a satisfazione, ne ho piacere, poiché hanno a servire per una opera così vasta, quanto è la cupola, della quale volentiero sentirò le invenzioni, che vi vanno. Dite a Monna Cosina, che qui si trovano pezze di ciambellotto pagonazzo fine con l’onde di tutta bellezza ad ogni ora; et poche settimane sono, che io ne mandai una allo Illustrissimo Cardinale de’ Medici, mio patrone, bellissimo, che mi costò, se bene mi ricorda, XVII ducati, siché, quando ella ne vorrà, scriva un verso, perché si userà diligenzia, che sia servita. Se rimanderete li saggi dell’oltramarino, si restituiranno e si vedrà di averne delli altri. Da sei giorni in qua io mi trovo in letto con un poco di febbre terzana, causata da una scesa, che mi ha tormentato con molto dolore di testa. Et in vero, che uno uomo di 70 anni come me non ha punto di bisogno di questi stropicci. State sano, et Nostro Signore vi dia quanto desiderate. Curzio, che scrive questa, vi fa riverenzia. Di Venezia il dì 21 di ottobre 1571. Vostro come fratello Cosimo Bartoli. Al molto magnifico Signor, il Cavaliere Giorgio Vasari, mio osservandissimo. Fiorenza. 
Molto Magnifico Signore Cavaliere. Ha Vostra Signoria ragione di avermi per escusato, se non ho scritto alle settimane passate: ché oltre alli negozii ordinarii, che sono stati non piccoli, se ben lieti, quanto alle cose publiche, la mia vechiaia e la poca contentezza mi dovriano essere scuse legitime appresso di Vostra Signoria, la qual so che mi ama, et che sa, quanto io ami lei, et che infra noi non si doveriano fare scuse. Quanto alli azzurri mandativi avrete negozio con l’Altezza del Principe e me ne rissolverete, acciò possa corrispondere a chi mi li ha dati. Piacemi, che siate alla fine della sesta storia e che avanti Natale si scuoprino tante virtù vostre. Così piacesse a Dio, ch’io potessi esser a vederle. Piacemi anco, che andiate a Roma, donde potrete sperare onore e utile da quello santissimo vecchio. Riccordatevi dunque, s’arete di scrivermi et di amarmi al solito. Raccomandatemi a vostra consorte. Di Vinegia il dì 5 di decembre 1571. Di Vostra Signoria da fratello Cosimo Bartoli Al Molto Magnifico Signor Cavalier Giorgio Vasarii, mio osservandissimo. Firenze. 
Molto Magnifico messer Giorgio. Duolmi la indisposizione di Vostra Signoria, la quale spero pur che doveva con la medicina esser passata via. Feci vostra scusa con Medoro, il quale vi si raccomanda e fa finir quelle teste che ha di qua; e credo che per questo spaccio vi se ne manderà alcune. Sollecitate voi, se volete finirle e rispondete quel che vi pare alla mia ultima di maestro Cristofano. Non mi scrivete cosa alcuna delle essequie di Michelagnolo né della orazione, né della sepoltura. Arò caro intenderne qualche cosa; et alsì mi saran sempre cari li avisi, che mi manderete delle noze, delle muraglie e delle feste, che preparerete per le noze. Né mi occorrendo altro per questa, farò fine, ricordandovi le cose che mi avete promesse, le quali aspetto con desiderio. Tenetemi in vostra buona grazia et del Signor Prior delli Innocenti et amatemi. Di Venezia alli 29 di aprile 1564. Di Vostra Signoria da fratello Cosimo Bartoli. Al Molto Magnifico messer Giorgio Vasari mio osservandissimo. 
Magnifico messer Giorgio. Per la vostra de' 22 ho inteso, come avevi a tempo ricevuta la scatola de’ colori e pennelli, mandativi ultimamente; et mi sarà caro, che mi facciate rimetter li 5 scudi, come per quella vi scrissi. Ho piacer che vostra consorte habbi baciati i piedi a Sua Santità. Ma non mi piace già, che voi con lei non venghiate da lo Oreto et di qui. Pur sia con vostra satisfazzione, che di tutto mi contento, se ben arei avuto caro di rivedervi. Piacemi non di meno, che siate alla fine di cotesta opera e che speriate a San Giovanni tornarvene a fornir la gran sala. Così potessi sperare di tornarmene io a Firenze a goder i Padroni e li amici. Gli amici vostri vi si raccomandano et vi salutano. Arete ricevuto con l’ultima mia la lettera per il Cardinale et operato seco quel che arete potuto, che la ho scritta per consiglio vostro più che per speranza alcuna che io ne habbia. Dio di buon mandi. State sano et amatemi. Di Venezia alli 28 di aprile 1571. Vostro da fratello Cosimo Bartoli. Al Molto Magnifico messer Giorgio Vasari, mio osservandissimo 
Molto Magnifico messer Giorgio. La vostra de 19 mi è stata al solito gratissima, e non vi pigliate dispiacer, se dal Cardinale non avesti quella resoluzione che speravi circa li casi mia, che non bisogna da’ Padroni voler più che quel che si vogliono loro. Io non ci ho mai avuta speranza di bene: perché non credo che Sua Signoria Illustrissima per ancora si risolva da sé di simili cose. Credo bene, che spenda assai, come farei ancor io, se ne avessi, anzi come fo, che in servizio de’ patroni spendo quel che mi danno et tutto il mio, e non mi basta. Dio facci quel che a me bisogna. Ho piacer che voi andiate verso il fine, et che ve ne torniate presto a Firenze a fornir la gran sala et a dar principio alla cupola, impresa da magnianimi eroi et da elevati spiriti come voi. State sano et amatemi et avisate, se vi occorre cosa alcuna che io possa. Di Venezia alli 26 di maggio 1571. Vostro Cosimo Bartoli come fratello. Al molto Magnifico messer Giorgio Vasari, mio osservandissimo 
Molto Magnifico messer Giorgio, mio osservandissimo. Non vi posso dir con quanto desiderio io aspetti la testa del Signor Duca e vi prego che quanto si possa prima me la mandiate. Ma intanto mandatemi duoi fili della altezza l’uno et della larghezza l’altro di esso quadro, perché intanto li vo far far lo ornamento ad un maestro, mio amico. E fate che detti fili sieno lo appunto del colorito, che verrà scoperto del detto quadro dallo ornamento, che so bene che i regoli andranno dentro poi al detto ornamento. Il Danese et il Salviati et il Palladio vi si raccomandano, et io ho tanto martello di voi et di Firenze, che talora crepo. Basta, che so mi intendete. E come dicevi già voi, questi pantani fanno ingrossar i cervelli, però non mi par qua esser più da niente. Voi attendete a far bella cotesta sala et ad immortalarvi insieme con gli altri virtuosi di cotesta onorata accademia. Et io sto qua, come vuol Dio, e fino a che piacerà a’ padroni, in grazia de’ quali vi piacerà di mantenermi. Mandatemi 10 o 12 once di lacca, come quella che mi mandasti, già fatta dal Toso, o se della meglio ne avessi; et avisate del costo; che si pagherà costì a chi ordinerete. Et amatemi et raccomandatemi a vostra consorte et agli altri amici. Di Venezia alli 10 di luglio 1568. Tutto vostro Cosimo Bartoli. Al molto Magnifico messer Giorgio Vasari, mio osservandissimo. 
Molto Magnifico messer Giorgio Riscossi di qua da Guadagni li scudi 6, che mi rimesse messer Benedetto Barducci; et ancor che io non avessi ad aver se non 5, essendo l’ordine di messer Benedetto di 6, li presi, et alla occasione vi si farà buono detto scudo, che sopravanza, per aviso. Da che Vostra Signoria puza di Cardinale, disegnando di partirsi di Roma come loro, fatto il Corpusdomine, ne ho gran piacere, dico, che abbi a quel tempo finite le cappelle di Nostro Signore e se ne vadi a’ freschi di Toscana et a finir la gran sala chiamato et aspettato dal Gran Duca. Credo bene, che Vostra Signoria sia stracca, da che in sì breve tempo ha condotte si grande opere. Ma la allegrezza del core in servire il primo Principe di Cristianità, come è il papa, vi ha da far leve ogni gran fatica. Molti sono, messer Giorgio mio, che desidereriano, anzi bramano le occasioni, che avete voi: però ringraziate Dio prima del valore et della virtù vostra e poi di aver le occasioni, che avete in Roma et in Firenze, e confidatevi in lui, che vi darà cuore, forze et vigore da poter abbellire e Roma e Firenze et di farvi immortale. Io aspetto d’ora in ora di intender la mercede, che vi farà Sua Santità: che non posso credere, che non abbi ad esser cosa segnalata; e da ora incomincio a rallegrarmene con Vostra Signoria. Tutti li amici vostri vi si raccomandano, et io più che tutti li altri; et arò caro intender, lo che arete passato con la mia lettera con il Cardinale, mio Signore. Dio vi feliciti. Di Venezia alli 13 di maggio 1571. Di Vostra Signoria da fratello Cosimo Bartoli. Al Molto Magnifico messer Giorgio Vasari, mio osservandissimo 
Magnifico Signor Cavalier, mio osservandissimo. Io ricevei la vostra de' 6 di Roma con infinita mia contenteza da che intesi, che con graza di Dio e satisfazzione del Santissimo Padre, avevi data fine alle 3 capelle e che da Sua Santità eri stato onoratissimamente remunerato, e di cose, attenenti allo onor, et di altre, attenenti allo utile. Il che mi ha apportato doppia allegrezza. Né si conveniva manco alla vostra virtù e fatica neanco alla grandeza e gratitudine di Sua Beatitudine. Dio vi dia a goder lungamente dell’uno et dello altro cavalierato e contenteza della pensione in Marcantonio vostro nipote. Godemi veramente, messer Giorgio mio, lo animo, quando io vego rimunerati da Principi li virtuosi; et tanto maggior allegreza ne sento, quando che tocca alli amici miei, come siate voi, quale sapete, che amo da cordialissimo fratello. Il voler Sua Santità, che voi lo inverno stiate in Roma et abbiate la cura delle muraglie intra et extra urbem è cosa tanto onorata, quanto sapete, da che diviene vostra la cura et la autorità, che già aveva il divino Buonarroti. Non vi sbigottite, che tali cose son più fatiche dello animo che del corpo. E le fatiche dello animo son più gioconde di quelle del corpo, quanto elle sono più nobili; et sono quasi la anima, che dà vita a molti corpi. Voi disegnerete et farete modelli, invenzioni, ordini et sacrome, piante, profili; et li ministri, poi che saranno sotto di voi, adopereranno manualmente i martelli, li scarpelli, le cazuole, le sguadre, i regoli et tutto il corpo loro in condur le opere a perfezione. Et qual gloria potete aver maggiore? Da che et in Roma et in Firenze sarete, come siate, il primo delle arti vostre? Vivete lieto et adoperate lo ingegno, datovi da Dio, in abellir il mondo, che ne acquisterete lode immortali apresso delli uomini e merito apresso di Dio, che vi ha date coteste vostre virtù, acciò diffondendole, gioviate al mondo. E di ciò sia questo abastanza per significarsi la allegreza, che io ho per conto vostro. Sarà apportator di questa un maestro Giovanni Fiammingo pittore, quale ho tenuto qui meco in casa da 3 anni continovi et mesi con dolce e virtuosa conversazione. Il quale vien costì, dove alloggerà per 2 mesi in casa Matteo, mio nipote. E viene per veder le cose più notabili, così antiche come moderne, di pittura, scultura et architettura, desideroso di disegnarne quelle che più li piaceranno per pigliar più che potrà la bona maniera dì Italia. E perché io lo amo grandemente per le virtù sue, vi prego, quanto più posso: che per amor mio li facciate tutti quei favori che sono possibili sì in farli veder le cose di altri sì in mostrarli le cose vostre et maximo le istorie, che son finite e coperte della sala grande. Che tutto quel favore che li farete lo reputerò di me, se redundassi nella persona mia; et mi sarà gratissimo, che egli mi abbi con sue lettere a ringrazare, che io ve lo abbia raccomandato. È giovane, di bello animo et di ottimi costumi, al quale io sono molto obligato: però velo raccomando quanto più posso. Quanto a’ casi mia non mi attristo di cosa alcuna, che la fortuna mi faccia in disfavore, che è il suo proprio verso di me; et non arà mai forza di alterarmi lo animo, che non sia sempre invitto; et quel medesimo che voi per tanti e tanti anni avete conosciuto, ringraziovi sommamente delle amorevoli offerte delle cose vostre. Il che io conosco, che nasce dal bel’animo vostro e dal molto amore, che ella mi porta; del quale terrò perpetua memoria. E quando piacerà a Dio, piegherà forse un dì lo animo de’ miei Patroni a pensare a’ casi mia: da che io non penso ad altro che a bene et onoratissimamente servirli in questo negozio, nel quale da' 12 dì di giugno in qua son già entrato nel decimo anno. Dio di buon mandi. Sonsi fatte le raccomandazioni alli amici et a questi di casa; et vi si rendono duplicate. State sano e contento; finite cotesta gran sala; amatemi e scrivetemi et a buona occasione raccomandatemi alla Serenità Paterna. Dio vi feliciti. Di Venezia alli 14 di luglio 1571. Di Vostra Signoria Da fratello Cosimo Bartoli. Mi saria cara qualche notizia dì Alcino di casa Medici, che fusse stato adoperato dalla Republica o avessi fatto qualche cosa notabile a tempo di Carlo Magno Imperatore, se per sorte il vostro et mio Signor Prior delli Innocenti ne avessi qualche lume o indizio. Al quale vi prego baciate le mani in mio nome. 
Molto Magnifico messer Giorgio. Lo apportator di questa sarà messer Francesco Michieli, gentilomo veniziano, il qual desidera veder le bellezze di Fiorenza: però prego Vostra Signoria, che per amor mio li facci veder tutte quelle cose che sono più notabili: che oltre che ne farà piacere a lui, a me sarà cosa gratissima. Né però vo pregarla, che stia tanto dall’una volta all’altra a scrivermi, che ella si sdimentichi de’ dolcemente confinati, che io pensi per questo, che mi abbi posto in oblio. Ma mi presuppongo, o che sia stata ad Arezo o occupata tanto, che non abbi avuto tempo. Dio la feliciti et me le riduca a memoria. Di Venezia a dì XXII di settembre 1570. Vostro da fratello Cosimo Bartoli. Al Molto Magnifico messer Giorgio Vasari, mio oss’. Arezzo. 
Molto Magnifico messer Giorgio. Io vi mando 4 quarti di pance di golpe, che non ho volute le stiene, perché non vi pesino troppo; et ve le porta Bastian Gonfiotto procaccio, al quale userete qualche discrezione del suo porto, e li ho detto, le metta in dogana per passo. La detta pelle mi costa qui con il dazio ducati otto giuli uno di questa moneta, quali vi piacerà dar a Matteo, mio nipote, che vene farà il conto della moneta di costà apunto. Essi speso poco et si sarebbe speso manco, se questo anno non ci fussi carestia di simili pelle, le quali son di quelle di Sicilia; perché di Raugia ce ne son poche e carissime. Voi ve ne andrete a Roma; et vi prego, che o costì o in Roma non vi paia fatica darmi talvolta nuova di voi et delle belle opere, che voi farete. Io sto qui, come sapete, et come vuole Dio et i Patroni; et son et sarò sempre tutto vostro. Altro non so che mi vi dire, se non che li amici vostri vi si raccomandano. Dio vi feliciti. Di Venezia alli 14 di ottobre 1570. Vostro Cosimo Bartoli. Al Molto Magnifico messer Giorgio Vasari, mio oss’. 
Molto Magnifico messer Giorgio, mio osservandissimo. Alla vostra de 14 ho poco che risponder, se non ricordarle, che io son suo al solito e desidero che ella mi scriva spesso, dandomi, mentre che è in Fiorenza nuove al manco di quelle cose che di nuovo si fanno o si disegnano di fare quanto a fabriche, a pitture o scolture o ad altri ornamenti, che si sieno fatti costì o venute di Roma. Donde intendo, che Loro Alteze hanno avute gran cose. Et quando sarete poi a Roma, vi prego, facciate il simile: che non mi potete fare cosa più grata, e sarà un legame da tenerci più stretti nella antica amicizia. Se però detto legame si può più strigner che quello che è: il che dal canto mio non credo et il simile spero dal vostro. In somma, amatemi et scrivetemi. Dio vi feliciti et a vostra consorte renda la sanità, liberandola dal catarro: alla quale e la Piccina et io rendiamo li saluti et ci raccomandiamo. Di Venezia alli 21 di ottobre 1570. Di Vostra Signoria da fratello Cosimo Bartoli Al Molto Magnifico messer Giorgio Vasari mio. 
Molto Magnifico messer Giorgio, mio osservandissimo. Lo avere io scritto al Duca, al Principe et al Cardinale per conto della provisione, che mi dava il Cardinale, non vego che per ancora mi abbi giovato a cosa alcuna: perché dal Duca non ho risposta. Dal Principe, che non mancherà di far col Cardinale quel che potrà, e dal Cardinale non ho risposta da potere sperare bene alcuno. Dio sia quello che a me dia pazienzia, et che una volta metta in animo a’ Patroni di volermi sollevar. Ogni offizio, che voi facessi per me, crederrei, che non mi potessi nuocere: però vene prego e mi vi raccomando. Quanto al quadro siate certo, che mi sarà carissimo, se me lo mandate avanti vostra partita per Roma. Quanto alle imprese, se me ne avessi chieste 2 o 3, arei potuto pensarvi; ma 25 mi sbigottiscono, che sapete, quanto sono difficili a volerle fare garbate, et che abbino del buono. Pur andrò pensando e vedrò di mandarvene alcuna alla volta di Roma, se però i dispiaceri, li affanni et i debiti mi lasceranno respirare: che crediatemi, che io crepo di affanno e di doglia; che è gran cosa servire con tutto il cuore, spender il suo e crepare di fame. Orsù, Dio sia quel che ci provega. Se voi manderete le teste, si faranno intagliare. E mi vi raccomando. Di Venezia il dì 15 di gennaro 1566. Vostro Cosimo Bartoli. Al molto magnifico messer Giorgio Vasari. Mio osservandissimo, in Fiorenza. 
Molto Magnifico messer Giorgio. Io non ebbi altrimenti la lettera della settimana passata, che accusate per la vostra de 19, che dovette rimaner costà o su qualche banco o forse nella penna. Quanto a’ vetri del musaico bisognava, che me ne avessi scritto prima, perché uccellato a chi voi avevi di costà dato qui la comessione e stimolato dalle vostre lettere, che io ve li mandassi, ero ito più dì et dì sono a trovar il Ballerino vetraro, quello stesso a chi l’uomo del Danese ne aveva data la commessione; e veduto che non aveva avuto tanto credito, che li facessi far, pregai detto Ballerino, che di grazia mi facessi servir, e vi ebbi a tornar ben tre volte. Finalmente li ebbi lunedì passato con molti preghi; et perché il vetraro, che li fà, non ne voleva far sì poca quantità, adducendo, che non li metteva conto, fui forzato a pregarlo, che mene facessi una cotta di varie sorte et il manco che poteva. Fecene finalmente libbre 151 alla minuta, e me li bisognò pagar tutti e pigliarli, talché non posso stornar a dietro. Però li mando con questo procaccio, che sarà Cechino, sino a Bologna, donde verranno adiritti a voi dall’erede di Piero Tassi, a’ quali satisfarete del porto di essi, ché delle spese occorse di qua e per essi e per altro ne scrivo io al Illustrissimo Signor Principe et li traggo al depositario. Bisogna, che voi mi scusiate con Sua Eccellenza, da che la vostra lettera è comparsa duoi dì doppo, che di già li avevo presi e pagati. In ogni modo il Signor Principe doverrà voler introdurre cotesta arte in cotesta città. E pur ieri messer Alessandro Vittore mi disse, che cotesto maestro Gianantonio è valentissimo in cotesto esercizio, e che, se egli sta in cervello quanto alle cose da bravi, voi vedrete opere eccellenti di lui; ma che suol’aver un poco il cervello alto e bizarro. Duolmi, che voi non vi siete sentito bene; il che nasce dalla varietà de tempi, la quale abbiamo ancora di qua: che in un dì medesimo ci bisogna bene spesso mutar abiti, ora da freddi et ora da caldi; e la diritta è più presto sudar che tossire, che così vi conforto. Al Salviati si faranno le raccomandazioni e così al Danese; e per questa altra vene darò aviso. E a lor et a me sarà caro intender a che hanno a servire li tanti marmi, che loro Eccellenze fanno cavar a Pietra Santa. Né essendo questa per altra, mi vi raccomando. Di Venezia alli 26 di giugno 1568. Vi si ricorda la testa del Signor Duca. Come fratello Cosimo Bartoli. Al molto magnifico messer Giorgio Vasari, mio osservandissimo. 
Molto Magnifico Signor Cavalier mio. A’ dì passati mi chiedesti mostre di azzurri oltramarini e durai fatica a mandarvi quelle poche vi mandai. Ora è tornato uno amico mio di fuori, che ne può far gran quantità di ogni sorte; et perché ha assai pietra e parechi figliuoli, a’ quali li fa lavorare, può farne meglio mercato che li altri. Mandone adunque a Vostra Signoria una scatoletta, dove ne sono più mostre, potrete vederle e provarle; e se satisfaranno o a voi o al Serenissimo Principe, potrete avisare: che si farà, quanto ordinerete. Havvi mandati de’ saggi bassi di colore, che servon per arie et delle altre sorti, come vedrete. Avisate adunque et amatemi. Di Venezia alli 14 di novembre 1571. Quando avete fatte le prove, rimandate queste mostre, volendone o non volendone voi pigliar. Di Vostra Signoria da fratello Cosimo Bartoli. Al Molto Magnifico Signor cavalier Giorgio Vasari, mio osservandissimo 
Molto Magnifico messer Giorgio. Per la vostra de 26 del passato intendo, che avevi ricevuta la lettera per il Cardinale, et che a bona occasione le ne daresti e parleresti: il che mi piace, ancor che io ci abbi poca o nulla speranza. Pur vaglia quanto può valere, che la ho voluta far per ultima prova. Vego, che mi dite mandarmi i danari delli ultimi colori mandativi, de’ quali il Barducci mi scrive averne dato ordine qui a Guadagni, acciò non portassino pericolo in lettera. Riscoterannosi et vi se ne darà aviso. Non mi maraviglio che il Gran Duca vi solleciti, che li ha da parer mille anni ogni dì, che indugi a veder finita quella gran sala e poter poi inpiegarvi in quella stupendissima machina della cupola, come spero e desidero sì per onore di Vostra Signoria, sì per onore del bel’animo del Gran Duca e sì per onore di Dio principalmente. Così vi conceda egli grazia di sanità e di vita, come io crederrei poter ancor vederla dipinta da voi, con l’aiuto però di molti vostri discepoli e compagni, che mi parrebbe pur assai, che voi non avessi ad attendere ad altro che a far cartoni et ritoccar qualche cosa nel lavoro. Altro per questa non mi occorre, se non che mi dispiace, che voi e vostra consorte non venghiate di qua. State sano et amatemi. Di Venezia alli 5 di maggio 1571. Li amici vostri vi si raccomandano. Vostro Cosimo Bartoli. Al Molto Magnifico messer Giorgio Vasari, mio osservandissimo 
Magnifico messer Giorgio. Alla vostra de 27 risponderò breve, perché ho da scrivere pur assai. Ho caro, che i vetri et i colori comparissino a salvamento, che non è poco a questi tempi che sono stati. Ricevei il però disegnato, tutto bagnato, rispetto alla fortuna che corse il corriere a Malamoco; ma pur è tale che servirà. Mancami l’altro, qual desidero che mi mandiate insieme con i fogli in stampa, vi mandai. Quanto allo esser Vostra Signoria affrettata per conto delle nozze del Principe è bonissima nuova universalmente; ma particularmente per voi non vorrei vi fussi fatta prescia: che in cotesta opera vorrei, che voi avanzassi voi stesso. Pur io confido tanto nella vivacità et prontezza del vostro ingegno, che io spero ogni bene. Farete al tempo delle nozze, delle feste e forse in cotesta sala delle comedie. Vi ricordo, se vi viene delle occasioni, vi ricordiate delle mie, che ne ho 3, che non sono recitate. Quanto al venir vostro qua con la consorte sapete, che sempre mi sarete caro; e che così, come io son tutto vostro, desidero anco, vi vagliate di me e mi facciate favore di venire a starvi meco: che mi sarà gratissimo. Della Madonna, che io desidero, mene rimetto a voi: che certo mi sarà cara, quando potete. Di Venezia alli 7 di febraro 1564. A Verona si mandano le lettere fidatamente, e ne vedrete lo effetto per le risposte, che vi si mandano con questa. Avisatemi, se deste il vetro verde allo Ammanato, vi mandai con i vetri. Vostro fratello Cosimo Bartoli. Al Molto Magnifico messer Giorgio Vasari, mio osservandissimo 
Molto Magnifico messer Giorgio. Poiché chi più vive in questo mondo, più gusta delle acerbe et amare frutte che delle mature o delle dolci, come interviene a me, che resto l’ultimo di casa mia, e che ne ho visto andare padre, madre, fratelli e nipoti, talché io vego la casa mia ridotta solamente in un fiato di Matteo, mio nipote. Posso ben a ragion dolermi della fortuna; ma quando io ben considero le cose del mondo, mi par, che questo nostro vivere sia un passar un travagliato viaggio di un periglioso mare, et che ci doverremo risolvere a non por tanta affezione alle core terrene e ricordarci, che siamo qua come peregrini, e che la stanza nostra non è questa se non per travagliare, e che più constante e forte d’animo è quello che sa meglio schifar i colpi della fortuna. Però, messer Giorgio mio carissimo, conforto con queste considerazioni me della passata e grandissima mia disgrazia; e voi esorto a consolazione nelli affanni, che avete per la indisposizione della vostra consorte. Son certissimo, che a lei per la diligenzia et amorevoleza vostra non mancherà aiuto di sorte alcuna, necessario alla sua salute, e che arete gran consolazione nel poterla far governare e da medici e dalle serve et donne, che avete al suo servizio talché voglio sperare che presto l’abbiate a veder tornata in sua pristina sanità: il che piaccia a Dio di concedervi per sua e vostra consolazione. Altro non ho che dir se non raccomandarmi a voi, come fanno il Salviati et il Danese et tutti li altri vostri amici di qua. Che Dio vi feliciti. Di Vostra Signoria Come fratello Cosimo Bartoli. Di Venezia alli 6 di agosto 1569 Al Molto Magnifico messer Giorgio Vasari, mio osservandissimo 
Molto Magnifico Signor Cavalier mio osservandissimo. La vostra de XII mi è stata carissima, intendendo esservi state care le galee e galeaze disegnate. Mi rallegro, che siate al mezo della vostra istoria et che i vostri giovani faccino le storie di San Piero a’ pianerottoli delle scale. Ma più mi rallegrerrò, quando finita cotesta istoria sentirò, che mettiate mano alla stupenda machina della cupola, la quale spero in Dio che condurrete a tal porto e bellezza, che vi darà vita doppo morte per molti e molti secoli. Solo ho dispiacer, oltra la mia indisposizione,di non posser venir et andar come voi a Roma et a Firenze: ché oramai in queste lagune ho fatto un capo come una ranochia e le gambe peggio che di cenci. Dio sia quello che me ne cavi con buona grazia de’ Serenissimi Patroni e mi dia grazia, che io vi rivega lieto e contento. Di Veneza alli 19 di aprile 1572. Vostro Cosimo Bartoli. Al Molto Magnifico Signor, il Cavalier Giorgio Vasarii, mio osservandissimo 
Molto Magnifico Signor Cavalier mio osservandissimo. La vostra de 7 mi e stata giocondissima, e vi ringrazio delli avisi della colonna et della piramide; et mi fate stupir a dirmi, che vi si trovi saldeza di 90 braccia: che se così è, sarà facil cosa, che il Gran Duca vogli che ella si cavi. Tanta grandezza si vede ne l’animo di Sua Serenità. Voi mi dite, che daresti principio alla cupola il dì di San Bernaba, che sia in buon punto. Ma non mi dite, che istorie o pitture vi avete a fare: il che mi saria caro d’intendere. Alli amici vostri si son fatte le raccomandazioni e particolarmente al Verdezotti et a messer Alessandro Vittore, le quali vi si rendono duplicate. Non potevi desiderar cosa più da uomini che lo star la state a Firenze e l’invernata a Roma con sì grande occasioni di servir sì grandi e virtuosi principi. Seguite pur lietamente. Qua il Tintoretto fa la istoria della vittoria navale lunga 19 braccia et alta 9; et io la ho veduta insino a qui condotta, cioè la parte disopra, che va più lontana, che mi piace. Ma quella più presso allo ochio, cioè la disotto, non è se non imposta; et per esser la tela ravolta, non avendo egli tanta alteza di stanza, dove lavora, che la possa distender in una volta, non si può vedere. Ma mi ha detto, che fra un mese l’arà finita, e si distenderà poi in la sala del Pregadi. Altro non so che mi vi dire, se non raccomandarmivi. Che Dio vi contenti et me renda alla patria, a’ Patroni, a’ parenti et alli amici. Di Venezia alli 14 di giugno 1572. Di Vostra Signoria da fratello Cosimo Bartoli. Al Molto Magnifico Signor il Cavalier Giorgio Vasarii, mio osservandissimo 
Magnifico Signor Cavaliere. Se con gli anni miei et con la indisposizione io avessi qualche contentezza o di utile o di onore, come ha Vostra Signoria, servendo un Sanctissimo Papa et un Grandissimo Duca, talché io mi immortalassi come voi et non avessi in queste lagune a esser eternamente copista, mi quieterei dello animo. Ma una cosa sola mi dà contenteza, che queste mie fatiche hanno a durar poco: tal mi sento da 6 mesi in qua. Dio faccia di me quel che vuole, purché io passi a miglior vita in grazia sua. Voi farete la vittoria navale et in Firenze la cupola; et io mene rallegro pur assai e vo creder di avermi a rimpatriare, forse avanti che ne abbiate finito uno spichio con buona grazia de’ Serenissimi nostri Patroni: che così piaccia a Dio. Io ho fatto parte delle vostre raccomandazioni e principalmente a Tiziano, il quale vi si raccomanda pur assai. Li altri amici vi si raccomandono. Li occhiali vi si manderanno per questo altro spaccio. Amatemi. Che Dio vi feliciti. Di Venezia il dì primo di marzo 1571. Vostro da fratello Cosimo Bartoli. Al Molto Magnifico Signor, il Cavalier Vasari, mio osservandissimo 
Molto Magnifico messer Giorgio. Alle vostre strachezze della sala corrisponderanno di maniera le lodi della virtù, che meritissimamente ne acquistate, che rinfrancheranno le forze dello animo e del corpo, e nessuna operazione grande, messer Giorgio mio, si può far senza gran fatica e di animo e di corpo: di animo con le invenzioni e con le idee, parlando platonicamente, e di corpo con il metter le invenzioni o idee in atto. Ma dolcissima e giocondissima cosa è il vederne onoratissimo fine e sentirsi lodare da coloro, che più sanno. Et a me per uno ne gode lo animo, perché prevego in queste vostre fatiche tanta vostra contentezza, tante vostre lodi e tanta satisfazione de’ padroni, quanta si può desiderare: siché pigliando voi il lavoro, non a stracco, come si usa dire, ma a diletto e compiacenza, mi par vedere, che non potevi aver maggior ventura in questo mondo che abbattervi: come vi siete abattuto ad un Principe, che si diletti e vi dia occasione di spiegar le alie del vostro divino ingegno, mediante il quale facciate voi et altri inmortale. Seguite adunque et non vi sbigottisca la fatica o la grandeza del lavoro, che le gran lodi consistono ne’ lavori grandi. Al Danese ho detto, quanto mi ha scritto Vostra Signoria di Gianantonio Bianchini, il quale ha avuto piacer di intender sia alla fine della opera e vene ringrazia et vi si raccomanda. Al giovane Fiammingo si farà intender, quanto scrivete; et alla giornata vi se ne darà raguaglio. Io ho trovati de’ granatini a faccette; ma son tanto piccoli, che io dubito non satisfar alla voglia vostra: però se mi potete mandar un saggio di un solo paternostrino, mi sarà caro; se non, manderò questi, che ho trovati, come saranno: però avisate. Et vi bacio le mani. Di Venezia alli 27 d’agosto 1569. Vostro Cosimo Bartoli, come fratello. Al molto Magnifico messer Giorgio Vasari, mio osservandissimo 
Molto magnifico Signor Cavalier mio osservandissimo. La vostra delli 31 di maggio mi fu carissima, intendendo, che alli XI di questo nel dì di San Barnaba, natale della Serenità Paterna, darete principio alla pittura della cupola, e che al novembre vi bisogna tornar a finir le pitture della sala de Re et a servire la Santità del nuovo papa. O tre volte beato a voi, che avete occasione da duoi sì gran potentati di fare le più stupende e maravigliose pitture che si sieno mai fatte da 1600 anni in qua! Godavene lo animo, et il piacer vinca ogni difficultà. State pur sano et attendete con modestia, ma continovatamente a sì onorate fatiche, che la continovazione è quella che supera ogni gran difficultà. E se non che io vo pur credere, che a’ Patroni abbi a venir compassione di me, che doppo una lunga malattia son rimasto storpiato di una gamba, e se voglio poter star in piede o caminar punto, mi è bisognato far far una pianella più di 4 dita, più alta che l’altra. Mi dispererei di non aver a riveder e la patria et i Patroni, i parenti et li amici et le vostre maravigliose pitture. Et con questa speranza vivo et mi raccomando a’ Patroni doppo questo onorato esilio di X anni passati. Dio vi feliciti. Di Venezia alli 7 di giugno 1572. Vostro da fratello Cosimo Bartoli. Al Molto Magnifico Signor il Cavalier Giorgio Vasari, mio osservandissimo 
Molto Magnifico Signor Cavalier. Da che Vostra Signoria è in Roma, le mando in una cassetta, indiritta a messer Benedetto Barducci, li colori, che mi chiese per l’ultima sua di Firenze; e con questa sarà la nota delle spese, fatte in essi. Quanto al mandarvi dipinta e con i colori una galea grossa et una sottile è quasi impossibile: peroché i colori delle galee sono per lo più nere per amor della pece. Variano al quanto nella poppa o nella prua a capriccio de’ padroni, che le padroneggiano: perché chi vi fa pitture, e chi intagli dorati, chi pesci, chi lioni, chi una cosa et chi una altra. I remi poi sono dipinti di colori diversi secondo il capriccio de’ padroni, che qui si chiamano sopracomiti: siché non vi saprei mandar meglio che una carta, stampatasi qui a’ dì passati, che sarà con questa, dove vedrete et le galee grosse et le sottili et vi aiuterete con essa. Io intendo, che non solo voi, ma lo Ammannato et maestro Giovan Bologna siate costì per ordine del Gran Duca. Se si sa quel che si abbino a fare, arò caro di saperlo per potere magnificar le cose di sua Alteza. Intanto ricordatevi di me, povero confinato, che ho di Firenze e di Roma martello non piccolo. Come vedrete, le cose, che vi mando, montano lire 57 soldi 14 di questa moneta; le quali vi piacerà ordinare al Barducci, che me ne facci creditore, che li ordinerò quel che ne arà da fare. E se di qua posso altro per voi, sapete, quanto desidero di satisfarvi. State sano et amatemi. Di Venezia il dì 5 di gennaro 1571. Tutto vostro Cosimo Bartoli. La cassetta si è mandata a Pesero a messer Gostanzo delli Alessandri et ordinatoli, che per i primi mulattieri la mandino al Barducci. Al Molto Magnifico Messer Giorgio Vasari, cavalier mio osservandissimo 
Molto Magnifico messer Giorgio. Alla vostra de 4 rispondendo dico, che ogni schizo, che venga da Vostra Signoria della sala, mi sarà sempre caro. Però questo si ha a intender a sua comodità: pur che ella non si sdimentichi del cavallino e della lacca, et il suo Jacopo del Marsia. Curzio se ne doverrà esser venuto, avanti che il sol lione ne venga. Alli amici vostri si son fatte le raccomandazioni, e vi si rendono tutte duplicate. Messer Giorgio, io ho visto a’ di passati quel che io non credevo, che ci fussi chi lo sapessi nè potessi fare. Fuor di Padova ad un certo suo benefizio sta un messer Giambatista Zabacco, prete, di mia età; qual dice esser stato in Roma scolar di Michelagnolo. Il quale ha fatto un cartone di matita nera, grande un braccio e mezo o dua di alteza, nel quale ha fatto uno Giudizio a modo di Michelagnolo, ma diversissimo da quello con figure di un palmo overo un sommesso, tanto bello, con tanti belli ignudi, con tante belle attitudini, con tanti belli scorci, con tanti varii gruppi di maschi, di femine, di putti, di giovani, di vechi, di angeli, di diavoli, di santi di ogni sorte, che io per uno ne son rimasto tanto et sì fattamente maravigliato, che non velo saprei dire. Ha fatto ancora un Fetonte rovinante et una altra carta et uno altro cartone di un braccio, nel quale ha finto il principio del mondo, quando li angeli reprobi furon cacciati di cielo, tanto bello, tanto vario, con tanto disegnio, che io ardisco dir non aver visto mai la più bella cosa. Ha animo di farli intagliar in rame. Non so quel che si farà né so, se Vostra Signoria sene ha cognizione. Basta, che lo vedemmo insieme, messer Alessandro Victore, il Ruscone et io, e restammo tanto maravigliati, che fu cosa grande. Mi vien ben detto, che questo uomo non vale né in le cose grande né nel colorire; ma in queste piccole vale tanto et si fattamente, che non ha pari. Ho voluto, che Vostra Signoria lo sappia; et avendo sua amicizia, me ne avisi o meli facci amico; perché se ben son povero li arei dato di quel Giudizio volentieri scudi X, perché a me parve e finitissimo e bellissimo per cose piccole. Altro non mi soviene se non raccomandarmivi et pregarvi ad amarmi al solito. Dio vi conceda vita et contenteza. Salutate la vostra consorte da parte mia et della Piccina. Di Venezia alli XII di giugno 1569. Vostro Cosimo Bartoli. Qui si stampa un nuovo libro di imprese. Però se fra cotesti Signori Principali e di minor condizione ne sono alcune, faresti piacer ad avisarcele, perché si potessero stampar con le altre, dico delle nuove. Al Molto Magnifico messer Giorgio Vasari, mio osservandissimo 
Magnifico messer Giorgio. Le gran vostre feste mi fanno venir voglia di volar per aria e venirle a veder, dapoi che io non posso caminar a piede. Ma io son poi tanto grave e tanto vechio, che io non trovo alie in chi io mi fidi, però mene starò et in quel cambio me ne andrò per barca o in cochio, quando sarà tempo, a questi bagni di Padova, secondo che vorranno i medici. Et in tanto mi appagherò del buon animo, che ho di riveder i Padroni e Vostra Signoria e le sue gran cose, risonando per tutto una gran fama della gran bella vostra sala; la quale mi riserberò a veder, vivendo, in questo San Giovanni, se però voi verrete a veder me, come dite, in questa Ascensa, che vi aspetto con desiderio. Altro non fa dirne, se non raccomandomi a voi et a vostra consorte. Dio vi feliciti. Di Venezia alli 20 di marzo 1565. Tutto vostro come fratello Cosimo Bartoli. Al Molto Magnifico Messer Giorgio Vasari, mio osservandissimo 
Molto Magnifico messer Giorgio mio carissimo. Alla amorevolissima vostra de 24 del passato risponderò brevemente e le dirò che è peccato che voi lasciate perder il tempo a Cornelio, ora che lo avete costì, essendo egli quel valente omo che è, che oggi di non ha pari nel suo mestiero; e malagevolissimamente posso creder, che egli sia stato costì tanti mesi senza far niente: pur sia come si voglia, me ne rimetto. Dico bene, che non se li doveria far perder tempo. Messer Alfonso Cambi, cavaliere di Santo Stefano e vostro amicissimo, mi è stato a visitare et mi disse dello albero stampatosi di casa Medici. Del quale mi sarà caro, quando me ne manderete uno; e se stamperete la sala, farete cosa degna di voi. Però fatelo or che avete il primo omo del mondo del mestiero. Il generale de’ Servi, credo, partirà lunedì di qua e se arò tempo domani, lo visiterò. Le raccomandazioni vi si rendono da parte delli amici duplicate. Io ho in casa un quadro del Basciano di un Cristo nello orto, che adora: dove ha finta una notte, che a giudizio mio è delle belle cose che io abbia vedute in questa terra. Hammelo prestato messer Francesco Lomellini, fratello del cardinale; et io l’ho fatto copiar dal mio maestro Giovanni, che si è portato molto bene. E crediatemi, che detto Basciano in questo quadro ha superata ogni gran difficultà, perché è la più bella notte che io abbia vista mai. E si vede tanto affetto nella attitudine e testa del Cristo, che suda sangue, che è cosa stupenda. E li tre apostoli a piè del monte, che dormono, non posson esser né più belli né più adormentati. Et in somma è la più bella cosa che egli abbi mai fatta, siché amatelo, come merita la sua virtù. Egli si sta a Basciano e viene spesso o manda qui qualche quadro; et ha un figliolo di 21 anno, che non sarà da men di lui. Amatemi, raccomandatemi a vostra consorte et a Jacopino. Di Venezia al primo di luglio 1570. Vostro Cosimo Bartoli. Al Molto Magnifico messer Giorgio Vasari, mio osservandissimo 
Molto Magnifico Signor Cavaliere. Ancor che io et il Danese avessimo fatte tutte le diligenze, perché voi fussi servito delle galere, stemmo pure in dubio di non vi poter far servire per la paura, che era entrata nello animo di quel pittore che ci avea promesso di farle. Ma lo assicurammo pure in maniera, che tornò a ridissegnarle et nell’arzanale et a Li[d]o, dove erano le 3 galee grosse: et con questa vi si mandano. Et per i suo disaggi e per la fatica non volea manco di 4 scudi. Pure l’habbiamo contentato con 16 lire di questa moneta. Arà piacere, che vi satisfaccino, che a me pare, che siano fatte con diligenza. Spesi nell’altre due carte mandatevi soldi 20 et nelli occhiali soldi 22 di questa moneta, che in tutto fanno lire 18 soldi 2; de’ quali mi rimborserete a commodità vostra; et se vi arò servito, come credo, mi sarà piacere intenderlo. State sano et amatemi; et occorrendosi altro, che io possa, avisate. Dio vi feliciti. Di Venezia il dì 29 marzo '72. Da fratello Cosimo Bartoli. Al Molto Magnifico Signore, il cavaliere Giorgio Vasari, mio osservandissimo. Do. 
Molto Magnifico Signor Cavalier mio osservandissimo. La vostra de 23 mi è stata carissima, intendendo che eri arrivato costì a salvamento. Ringraziato sia Dio. Se il nuovo pontefice, amicissimo de’ vostri Patroni e ottima speranza della Cristianità, vorrà che voi torniate a fornir le istorie, che avete incominciate nella sala de’ Re, doverrà chiedervi a’ Padroni, ma per ad Ognisanti: ché la state non è ben andar a Roma. Intanto darete principio alla stupenda machina della pittura della cupola, alla quale piaccia a Dio, che voi diate quel fine che desiderate e che bramano cotesti Serenissimi Patroni: che certo sarà cosa da qual si voglia regale o imperiale animo o grandezza. Entrate pur con quel vostro grande spirito e bell’animo in tanta impresa con fiducia, che vi abbia a riuscir il darle buono e presto fine, onde la gloria vostra diventi non vo dir immortale, ma inmortalissima. Io intendo, che quella gran colonna di mistio di 30 braccia è per Arno per condursi a Fiorenza, et che nella stessa cava a Seraveza si è trovata una faldeza da cavarvi una piramide o aguglia non piccola, et che la Serenità Paterna vuol, che ella si cavi. Di grazia, avisatemene. Io sto in letto per guarir, se potrò, di questa mia gamba: però non vego troppo li amici vostri. A di passati mi venne a vedere il Danese; et vi si raccomanda. Di poi è ito a satar a Padova, chiamato dalli operai del Santo per far loro una istoria grande di mezo rilievo o più di certo miracolo di Sant’Antonio, della quale li danno 700 scudi. E dice, che vi arà che fare più di un paro di anni. Altro non vi so dir, se non che così indisposto, ho martel della patria, de’ Patroni, de’ parenti, di voi e delli altri amici et porto inpazienzia, rimettendomi del tutto a Dio. State sano. Amatemi et raccomandatemi a vostra consorte. Di Venezia il dì 31 di maggio 1572. Vostro da fratello Cosimo Bartoli. Dal Barducci mi son stati rimessi li danari, spesi per voi. Al Molto Magnifico Signor il Cavalier Giorgio Vasari, mio. Oss. 
Molto Magnifico Signor Cavaliere. Molto mi è stata cara la vostra di 29 del passato e mi duole insino all’anima, che gli occhiali et le lettere et le cassette venissino rotte e guaste. Ma in fine conoscerete, che il mandare per gli occhiali a Venezia è una pazzia, perché oltre a che bisogna, che chi gli compra, o se ne ha a servire, abbi li suoi occhi seco, si riscontra ancora in questi corrieri veneziani, che hanno più dell’asino che dell’uomo. Io vi mandavi ultimamente le galee grosse e sottili in proffilo, in poppa et in prua, molto ben dissegnate; et mi duole, avervine dato questa spesa, poiché veggo, che siete stato a Cività Vecchia a servirvi da voi stesso. Ma era già commessa la cosa e non si è potuto mancare al Danese, che l’avea fatte fare: siché bisogna, che voi abbiate pazienzia. Piacemi, che abbiate avuti li vostri giovani di Firenze, che vi aiutino, liquali vi aiutaranno finir l’opera più presto: onde più presto potrete tornare a Firenze a entrare in quell’onorata impresa della cupula, nella quale mi viene scritto esser fatti gran parte de’ palchi; et mi rallegro con esso voi, che avete dua sì grandi occasioni della sala de’ Re in Roma et della cupola in Firenze, le quali lasceranno di voi tal memoria, che il tempo et la morte non vi potranno nuocere per alcun tempo. Vivete felice et amatemi al solito. Di Venezia il dì 5 aprile 1572. Da fratello Cosimo Bartoli. Al Molto Magnifico Signor Cavalier Giorgio Vasari, mio osservandissimo. Do. Roma. 